כמה דברים לפני שמתחילים:
המשמשים עבור המתכון-
כמו בכל מתכון איכות חומרי הגלם תשפיע על התוצאה, וגם כאן שימוש במשמשים מיובשים רכים, שמנמנים וטריים יותר,
ולא במשמשים יבשושים ומאובנים שישבו זמן רב מדי על המדף תניב תוצאה מוצלחת יותר
גירסה טבעונית-
לגירסה טבעונית אפשר להמתיק את הכדורים במעט מייפל או אגבה
ללא גלוטן-
לכדורים ללא גלוטן ניתן להשתמש בשיבולת שועל ללא גלוטן, או להמיר אותה במשקל שווה של שקדים טחונים במקום
ללא שומן-
הכדורים נהדרים כמו שהם, אבל מי שמחפש כדורים נטולי שומן יכול גם לוותר על תוספת השומן במתכון
 
  כדורי אנרגיה של משמשים מיובשים, תפוז ושיבולת שועל
החומרים ל-32-38 כדורים קטנים:
400 גרם (2 כוסות, לא דחוסות), משמשים מיובשים
100 גרם (כוס) שיבולת שועל שלמה (לא קוואקר טחון)
40 גרם שמן קוקוס נוזלי, או חמאה מומסת
½ כפית קליפת תפוז מגוררת
60 מ"ל (רבע כוס) מיץ תפוזים סחוט טרי
40 גרם (2 כפות שטוחות) דבש (אפשר להפחית אם רוצים)
½ כפית קינמון טחון
קורט יפה מלח
30 גרם קוקוס טחון (אפשר גם שקדים או אגוזים טחונים במקום)
ציפוי לבחירתכם:
קוקוס טחון, שומשום, שקדים גרוסים, פיסטוק טחון
אופן ההכנה:
מעבירים את המשמשים לקערה בינונית. מרתיחים מים בקומקום חשמלי ויוצקים על המשמשים עד לכיסוי-
לא משנה כמה מים בדיוק שמים, רק חשוב שיכסו את המשמשים לגמרי.
נותנים למשמשים לשבת ולשכשך במים למשך 5 דקות כך שיתרככו קצת.
(במידה והמשמשים עייפים למדי אפשר לתת להם עוד דקותיים).
מעבירים את המשמשים למסננת כדי לסנן את הנוזלים ונותנים להם להצטנן טיפונת.
מעבירים את המשמשים למעבד מזון וטוחנים אותם קצת יחד עם שיבולת השועל
כך ששיבולת השועל נשברת קצת והמשמשים מתחילים להימעך קצת.
מוסיפים חמאה מומסת, גרידה ומיץ תפוזים, דבש, קינמון ומלח ומעבדים את התערובת היטב היטב
עד שמתקבלת מחית סמיכה וחלקה ככל הניתן – עדיין ישארו בה מעט שבבים של שיבולת שועל,
אבל נסו שכמה שיותר מהם יטחנו. מוסיפים את הקוקוס הטחון ומעבדים קלות להטמעה. מעבירים למקרר לשעתיים או יותר.
מכינים בהישג יד את הציפוי הרצוי בקערות קטנות ותבנית מרופדת בנייר אפייה להנחת הכדורים.
יוצרים מהתערובת כדורים קטנים של כ-2.5 ס"מ בידיים מעט רטובות.
מגלגלים כל כדור בציפוי לבחירתכם. שומרים את הכדורים בקופסה אטומה במקרר (לדעתי לאחר יומיים הם אפילו השתבחו).

