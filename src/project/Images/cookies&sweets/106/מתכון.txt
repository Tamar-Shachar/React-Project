כמה דברים לפני שמתחילים:
הספגת הבישקוטים-
הסוד האמיתי לקבלת בראוניז הטירמיסו המושלמים הוא הספגה מדויקת של הבישקוטים בקפה- במידה ומברישים את הבישקוטי מעט, אמנם הבראוניז יראו יפה יותר בחיתוך מאחר והבישקוטי ישמור על צורה נאה, אבל הבישקוטים לא יתרככו מספיק ולא יספגו בטעם קפה משכר. במידה ותספיגו אותם בנדיבות, על ידי הספגה של מברשת האפייה בנוזל והברשה פעמיים תוך טפטוף עסיסי, יתקבלו בישקוטים עסיסיים ועשירים בנוזל, שאולי יראו פחות טוב בחיתוך אבל ישדרגו כל ביס לעונג אמיתי. בכל מקרה השתדלו שלא להספיג את הבישקוטים יתר על המידה בכמות מטורפת של נוזל כדי שעדיין ישארו צמודים לשכבת הבראוניז ולא יצופו למעלה.
חשוב מאוד להבריש את הבישקוטים בקפה רק לאחר שנועצים אותם בבלילת הבראוניז, ולא לטבול אותם בקפה ורק אז לסדר בתבנית. במידה ותעשו זאת, הם לא יצמדו בקלות לבלילת הבראוניז, ויצופו למעלה ברגע שתכסו אותם בבלילה
הקפה בעוגה-
שימוש באספרסו ישדרג את הבראוניז שלכם פלאים וירים אותו לדרגות מופלאות, כן שבמידה ויש לכם מכונה בהישג יד הוא מומלץ בחום. כדאי להשתמש בתערובת אספרסו עוצמתית.
טיפ להגשה-
הקוביות אמנם טעימות כשאוכלים אותן ישר מהמקרר, אבל לתענוג מירבי מומלץ להוציא אותן לטמפרטורת החדר לריכוך זמן מה לפני שאוכלים, זה משבח אותן משמעותית.
חשוב לומר-
המתכון נכתב עבור תנובה במסגרת פרויקט מתכוני מסקרפונה לשבועות
 
  בראוניז טירמיסו
החומרים:
לבראוניז אספרסו:
100 גרם שוקולד מריר, קצוץ
85 גרם חמאה
1 ביצה L
1 חלמון
1 כפית תמצית וניל
55 גרם (רבע כוס ועוד כפית) סוכר
¼ כפית מלח
20 מ"ל נוזל אספרסו קצר (או שליש עד חצי כפית קפה מגורען מומסת בכף מים רותחים)
30 גרם (3 כפות) קקאו, מנופה
40 גרם (4 כפות) קמח, מנופה
קורט אבקת אפייה
לבישקוטים בקפה:
160 מ"ל (שני שליש כוס) אספרסו ארוך (או 2/3 כף קפה מגורען מומסת בחצי כוס מים רותחים)
10 גרם (כף) סוכר
1 כף ברנדי (לא חובה אך מומלץ)
120 גרם (חצי חבילה) בישקוטים
לעוגת גבינה מסקרפונה:
250 גרם (גביע) גבינת מסקרפונה השף הלבן, בטמפ' החדר
225 גרם (גביע) גבינת שמנת נפוליאון 16-25%
10 גרם (כף) קורנפלור, מנופה
100 גרם (חצי כוס) סוכר
1 כף אמרטו או רבע כפית תמצית שקדים (לא חובה אך מומלץ)
1 כפית תמצית וניל
2 ביצים L, טרופות
לעיטור:
קקאו לפידור
כלים:
תבנית מרובעת 20×20 ס"מ
(אפשר גם להגדיל כמויות לכל תבנית שתרצו)
אופן ההכנה:
לבראוניז:
מחממים תנור ל-150 מעלות (ללא טורבו). ממיסים את השוקולד הקצוץ והחמאה במיקרוגל או על בן מארי, מצננים.
בקערה בינונית טורפים ביצה, חלמון, סוכר ומלח. מוסיפים את תערובת השוקולד המומס וטורפים להטמעה.
מוסיפיים אספרסו ומערבבים. לסיום מוסיפים קקאו מנופה, קמח וקורט אבקת אפייה ומערבבים לתערובת חלקה וסמיכה, יוצקים לתבנית מרובעת 20 ס"מ, מעבירים בינתיים למקרר וממשיכים בהכנה.
לבישקוטים בקפה:
מכינים את הקפה, מוסיפים סוכר וברנדי ומערבבים. מעבירים בינתיים למקפיא או למקרר לצינון.
לעוגת גבינה מסקרפונה:
טורפים בקערה בינונית מסקרפונה, גבינת שמנת, קורנפלור, סוכר, אמרטו או תמצית שקדים ותמצית וניל לתערובת אחידה וסמיכה ללא גושים (הקפידו שהתערובת תהיה חלקה לגמרי על מנת שלא ישארו בה גושי מסקרפונה בהמשך). מוסיפים ביצים טרופות בהדרגה, אחת בכל פעם ומערבבים בעדינות לתערובת חלקה.
להרכבה:
מוציאים את תבנית הבראוניז מהמקרר, מסדרים את הבישקוטים על גבי הבראוניז בשכבה אחידה בשני טורים במרווחים קטנטנים, ולוחצים עליהם קלות אך בנחישות כך שיצמדו היטב לבלילה.
(תצטרכו לחתוך מעט את הבישקוטים באחת מהשורות כדי שיכנסו בתבנית).
בעזרת מברשת אפייה מברישים את הבישקוטים בנדיבות בתערובת הקפה (לטעם ומרקם מירבי הברישו 2-3 פעמים תוך טפטוף- אני פשוט הספגתי את מברשת האפייה ונתתי לה לטפטף מעל לכל בישקוטי פעמיים כדי שיספגו היטב. עם זאת הקפידו שלא להספיג את הבשיקוטים בכמות נוזל מטורפת כדי שעדיין ישארו צמודים לבלילת הבראוניז ולא יתנתקו ויצופו במהלך האפייה).
יוצקים מעל את תערובת הגבינה בהדרגה בעזרת כף כך שממלאה את המרווחים הקטנים בין כל הבישקוטים ומכסה אותם היטב מעל.
אופים במשך 45 דקות, כך שהתערובת תפוחה ויציבה למראה אך עדיין מעט רוטטת במרכז.
פותחים מיד את דלת התנור ומצננים היטב (עם פתיחת דלת התנור העוגה מיד תאבד גובה ותחזור לגובהה המקורי הנמוך יותר, וזו בדיוק הכוונה שלנו). מעבירים לקירור ל-6 שעות ורצוי למשך הלילה.
פורסים לקוביות ומנפים מעל קקאו בשכבה דקה. מוציאים את הקוביות לטמפרטורת החדר לריכוך קצת לפני שאוכלים (ריכוך רציני בטמפרטורת החדר ישבח אותן משמעותית ויהפוך אותן לקרמיות וממכרות במיוחד).
 
  הכנתם את המתכון? אל תשכחו לצלם ולשתף בתוצרים היפים שלכם!
תייגו בתמונה את עמוד האינסטגרם שלי The_Cookie_Fairy
או שתפו אותה בעמוד הפייסבוק של פיית העוגיות
 
 

