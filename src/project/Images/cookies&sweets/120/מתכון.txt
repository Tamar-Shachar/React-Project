כמה דברים לפני שמתחילים:
המסת הסוכר-
השלב המאתגר במתכון הוא המסת סוכר הדמררה להכנת רוטב הקרמל, ואין ספק שניסיון בבישול קרמל יעזור פה.
הסוד להצלחה הוא בעיקר סבלנות- הוספה הדרגתית של הסוכר כמפורט במתכון,
ובישול עדין וסבלני של הסוכר בכל פעם עד שכמות הסוכר כולה תימס ותשחים.
הקפידו שלא לבשל את הסוכר על להבה גבוהה מדי כדי שהתערובת לא תיחרך מדי ותעניק לעוגיות טעם קרמלי שרוף.
עדיף לבשל את הסוכר בסיר שאינו בעל תחתית כהה, כך תוכלו לראות היטב את גוון הסוכר כדי שלב, ולוודא שלא משחים לכם או נשרף.
מאותה הסיבה מומלץ לעמוד ליד הסיר ולהמתין בסבלנות במהלך המסת הסוכר ולא להיעלם לסידורים בבית-
לאחר המסת כף הסוכר הראשונה הסוכר יימס הרבה יותר מהר ממה שנדמה לכם, מהר בהרבה מבישול קרמל.
 
  עוגיות חמאה וקרמל פריכות במיוחד ב-5 מרכיבים
החומרים ל-60-65 עוגיות:
100 גרם (חצי כוס) סוכר דמררה
30 מ"ל שמנת מתוקה
200 גרם חמאה, רכה
310 גרם (2 כוסות ורבע) קמח
30 גרם (2 כפות דחוסות) סוכר חום כהה (או עוד סוכר דמררה)
לעיטור:
מעט סוכר דמררה
אופן ההכנה:
הכנת רוטב הקרמל:
מוסיפים לסיר בינוני כף של סוכר דמררה, ומבשלים בעדינות על להבה בינונית בעוצמה בינונית-נמוכה רק עד שהסוכר נמס ברובו.
מוסיפים כף סוכר נוספת וחוזרים על הפעולה. ממשיכים עד שהסוכר כולו נמס ומתקבלת תערובת בגוון של טופי
(לאחר המסת כף הסוכר הראשונה הסוכר יימס הרבה יותר מהר ממה שנדמה לכם, אז הישארו ליד הסיר בזמן הבישול).
לפני שמוסיפים את כפות הסוכר האחרונות, מחממים את השמנת המתוקה בסיר קטן או במיקרוגל
עד שהופכת חמה מאוד וכמעט מגיעה לרתיחה. לאחר שהסוכר כולו נמס מכבים להבה,
מורידים את הסיר מהכיריים ומוסיפים את השמנת החמה בזרם דק תוך טריפה רצופה במטרפה לתערובת חלקה (זהירות מהאדים!).
מצננים טיפונת ומוסיפים לסיר בכל פעם מעט מהחמאה הרכה תוך טריפה רצופה כך שהיא נמסה ונטמעת,
עד לקבלת רוטב קרמלי חלק (חשוב לומר- התערובת נוטה בשלב זה להתפרק לשכבה שומנית ולשכבת קרמל
במידה לא הוספתם את החמאה מספיק בהדרגה או לא טרפתם מספיק תוך כדי.
אל תלחצו אם זה קורה, אין שום סיבה להכין את הקרמל מחדש- פשוט תנו לו להצטנן לגמרי בהתאם להנחיות,
ולפני שתוסיפו אותו אל הקמח, תנו לו טריפה טובה במטרפה וזה הכל).
מצננים את רוטב הקרמל היטב עד שאינו חם למגע ומסמיך מעט, אפשר בהחלט גם להאיץ את הצינון במקרר תוך טריפה מדי פעם,
רק אל תתנו לתערובת להתמצק, חשוב שעדיין תישאר נוזלית.
לישה ועיצוב הבצק:
מערבבים בקערה גדולה את הקמח עם הסוכר החום כך שגרגירי הסוכר מתפזרים בקמח.
נותנים לרוטב הקרמל טריפה טובה, ויוצקים אותו לתוך הקמח. מערבבים מעט עם כף עד שרוטב הקרמל
נספג ברובו בקמח ומתחיל להיווצר בצק,ממשיכים בלישה ידנית קלה לקבלת כדור בצק אחיד ורך.
אם מעדיפים אפשר לעבוד עם מערבל חשמלי מצויד בוו גיטרה, אני עבדתי ידנית באמת כי התהליך מהיר ממש.
מרדדים את הבצק הרך בין 2 ניירות אפייה לעלה בעובי של כסנטימטר. מעבירים למקרר לשעתיים או למשך הלילה.
מחממים תנור ל-170 מעלות. מוציאים את הבצק מהמקרר, מניחים לו להתרכך טיפונת וקורצים עוגיות
בצורה הרצויה בעזרת חותכן משונן או חלק בקוטר של כ-5 ס"מ, אני קרצתי גם חור קטן במרכז בעזרת צנתר.
אוספים את שאריות הבצק, מרדדים וחוזרים על הפעולה.
מסדרים את העוגיות במרווחים בתבניות אפייה ומפזרים מעל מעט סוכר דמררה,
מומלץ מאוד בשלב זה להעביר את העוגיות למקרר לחצי שעה-שעה נוספת לפני האפייה
כדי שהמרקם יתקבל פריך ככל הניתן וצורת העוגיות תישאר יפה, בימים חמים או במידה והעוגיות רכות מאוד בשלב זה- זה חובה.
אופים את העוגיות 12-18 דקות להשחמה יפה (הן משחימות מהר מאוד, כך שכדאי לפטרל ליד התנור כבר מאזור ה-10 דקות כדי לוודא שלא ישרפו).

