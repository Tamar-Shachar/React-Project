על אף שמדובר כאן בעוגיות פשוטות מטיבן בסך הכל,
טמונה כאן הרפתקאה קטנה בהכנתן בדמותו של רוטב קרמל שמתווסף לעוגיות.

עבור הכנת העוגיות מבשלים רוטב קרמל מסוכר דמררה מומס, אותו ממיסים כף אחר כף עד לקבלת סירופ קרמלי.
אל הרוטב מוסיפים שמנת מתוקה וחמאה בהדרגה לקבלת רוטב בגוון טופי
שיעניק לעוגיות את הטעם הקרמלי, את הגוון השחום ואת המרקם הפריך והממכר שלהן.
זה השלב המאתגר של המתכון שדורש המסה של הסוכר בסבלנות ובהדרגה, וניסיון בבישול קרמל בהחלט יעזור פה.

את רוטב הקרמל יוצקים לתוך הקמח ולשים בקצרה כך שמתקבל בצק חלק ורך.
אל הבצק מוסיפים גם טיפונת של סוכר חום שמעניק לו תוספת של טעם ומרקם,
אם נתקעתם בלי אפשר להשתמש בעוד סוכר דמררה במקום.
את הבצק מרדדים וקורצים לכל צורה שרוצים, מפזרים מעל עוד קצת סוכר דמררה
שמוסיף לעוגיות עוד קצת פריכות ומראה יפה ואופים עד שהבית מתמלא בניחוח ממכר של עוגיות טריות.

התוצאה המתקבלת- עוגיות פריכות וטעימות בטעם חמאה קרמלי עדין וממכר שיהיו אהובות על ילדים ומבוגרים.
מושלמות ליד כוס קפה או תה ונשמרות היטב בבית בצנצנת אטומה.

אל תצפו כאן לעוגיות מושחתות בטעם קרמלי עז ובמתיקות מטורפת-
מדובר כאן לגמרי בסוג של ביסקוויטים משודרגים ליד התה במתיקות מעודנת.