כמה דברים לפני שמתחילים:
במקרה הכינותי מראש-
ניתן להכין את הלוקום גם שבוע מראש ולשמור במקרר בקופסה אטומה, ולגלגל שוב בציפוי של אבקת סוכר וקורנפלור לפני ההגשה.
תמציות הטעמים-
מאחר וכל מה שהמתכון מכיל הם מים, סוכר ומייצבים, טעמו של הלוקום שלכם יקום וייפול על איכות וטעם תמציות הטעמים שאתם מוסיפים, כך שאם תשתמשו בתמציות טעם משובחות וטובות במיוחד – תזכו לקבל לוקום חלומי.
אני לרוב מכפילה את כמויות המתכון ומכינה אותו בשני טעמים וצבעים שונים, הוא נפלא בתוספת תמצית ורדים, תמצית שקדים או תמצית מי זהר.
תוספות וגיוונים-
ניתן לערבב לתוך הלוקום גם שלל תוספות שיוסיפו מרקם קראנצ'י בכל נגיסה, כמו אגוזי לוז, פיסטוקים, פקאנים או כל אגוז שאתם אוהבים. כדאי שהאגוזים יהיו קלויים קלות, ושלמים או קצוצים לחתיכות גסות.
חשוב לומר-
רחת הלוקום שבמתכון אינה מיועדת לאפייה כך שלא תתאים להכנת עוגיות, היא מיועדת לאכילה כמו שצריך
 
  רחת לוקום ביתית
החומרים לכ-20 קוביות:
14 גרם (3 כפיות וחצי) ג'לטין
330 מ"ל (כוס ושליש ועוד כף) מים מינרלים
250 גרם (כוס ורבע) סוכר
15 מ"ל (כף) מיץ לימון סחוט טרי
45 גרם (שליש כוס) קורנפלור, מנופה
מעט תמצית ורדים / תמצית שקדים / תמצית מי זהר, או כל טעם שאוהבים
מעט צבע מאכל בגוון הרצוי (לא חובה)
לפידור:
40 גרם (שליש כוס) אבקת סוכר, מנופה
40 גרם (שליש כוס פחות כפית מלאה) קורנפלור, מנופה
כלים:
קופסת פלסטיק קטנה בגודל של כ-9×16 ס"מ (או כל כלי בגודל דומה)
אופן ההכנה:
מערבבים בקערה ג'לטין עם 120 מ"ל (חצי כוס) מכמות המים, ומניחים לשבת ולספוח נוזלים למשך כרבע שעה.
בתום ההשרייה, מערבבים בסיר קטן עוד 120 מ"ל (חצי כוס נוספת) מכמות המים יחד עם סוכר ומיץ לימון סחוט טרי. מבשלים עד שהסוכר נמס והתערובת מגיעה לרתיחה.
מערבבים בקערה את הקורנפלור עם שארית יתרת 90 מ"ל המים (שליש כוס ועוד כף), כך שהקורנפלור מתמוסס במים ומתקבל נוזל חלק לגמרי. מוסיפים את הקורנפלור המומס לסיר תוך עירבוב.
מוסיפים לסיר גם את הג'לטין המושרה במים (כן מבלי להמיס אותו קודם, הוא כבר יימס בבישול), ומבשלים הכל על להבה נמוכה תוך בעבוע קל במשך כ-20 דקות עד להסמכה יפה, תוך עירבוב לעיתים כדי שהתערובת לא תידבק לתחתית הסיר ותיחרך. בתום הבישול תתקבל תערובת שקופה וסמיכה מאוד שנראית יותר כמו ג'ל לשיער מאשר לוקום, אבל בחיי שהיא תפתיע בהמשך.
מצננים לדקה-שתיים (לא יותר מדי כדי שהתערובת לא תתחיל להתייצב), ובעוד התערובת חמה מערבבים לתוכה מעט תמצית טעם שאוהבים לפי הטעם וטיפונת של צבע מאכל. במידה ורוצים להוסיף ללוקום אגוזים שונים, עושים זאת כעת.
לפידור:
מרפדים כלי בגודל של כ-8×16 ס"מ (אני השתמשתי פשוט בקופסת פלסטיק) בניילון נצמד או בנייר אפייה.
מערבבים בקערה קטנה את אבקת הסוכר והקורנפלור ומנפים שכבה דקה ואחידה על תחתית הקופסה, שומרים את יתרת תערובת הקורנפלור בינתיים בצד כשהיא מכוסה.
שופכים את תערובת הלוקום החמימה מעל, משטחים לשכבה ישרה ומעבירים למקרר לכמה שעות עד להתייצבות מלאה.
חותכים את הלוקום לקוביות של 2.5-3 ס"מ בסכין חדה, מגלגלים היטב בתערובת אבקת הסוכר והקורנפלור לציפוי ומסדרים בשכבה אחת בקופסא אטומה המפודרת בשכבה דקה מתערובת הקורנפלור.
שומרים את הקוביות בקופסה אטומה בטמפרטורת החדר במקום מוצל או במקרר בימים חמים ומוציאים לטמפרטורת החדר קצת לפני שאוכלים. נותנים לקוביות גלגול נוסף בתערובת אבקת הסוכר והקורנפלור רגע לפני ההגשה.
 

