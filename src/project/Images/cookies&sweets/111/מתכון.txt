 כמה דברים לפני שמתחילים:
במקרה הכינותי מראש-
מומלץ להכין את העוגיות יום לפני האכילה ולשמור בקופסה אטומה בטמפרטורת החדר, הן רק משתבחות.
משך האפייה-
משך האפייה המדויק ישפיע מאוד על הצלחתן של העוגיות, לכן הקפידו מאוד שלא לאפות את העוגיות יתר על המידה-
חשוב שהן לא ישחימו מאוד אלא רק בתחתיתן כדי שישארו רכות ונימוחות בפנים.
מומלץ להישאר ליד התנור בדקות האחרונות של האפייה ולשלוף את התבנית מהתנור בזמן.
התבלינים במתכון-
המתכון כולל כמות מודגשת של תבלינים, אבל לקבלת תוצאה טעימה במיוחד ממליצה בחום רב מאוד להכין אותו כלשונו.
ניסיון לגירסה עם כמות קטנה בהרבה של תבלינים מהמקור וללא גרידת הלימון הניב לדעתי תוצאה הרבה פחות טעימה.
אם בכל זאת לא אוהבים אצלכם טעם תבלינים מודגש או תרצו לוודא שהעוגיות יתאימו גם לעוללים,
תוכלו להפחית את כמות התבלינים לפי טעמכם בערך בחצי. (אבל ממליצה להכין את המתכון כלשונו כבר אמרתי? אמרתי)
סף המתיקות-
קחו בחשבון שהעוגיות מתקבלות מתוקות מאוד אבל זה טיבן. גם אני לרוב לא אוהבת מתיקות חזקה,
וניסיתי להכין אותן גם בגירסה עם כמות סוכר מופחתת אבל התוצאה היתה הרבה פחות טעימה –
חלק מהאפקט הכיפי הוא המתיקות המודגש וטעם הדבש שמפציץ את הפה.
גירסה טבעונית-
לגירסה טבעונית המירו את הדבש בכמות שווה של סילאן ואת הביצה ב-50 גרם רסק תפוחים.
גירסה ללא גלוטן-
ניתן להכין את העוגיות גם בגירסה נטולת גלוטן בשימוש בקמח ללא גלוטן בכמות שווה.
  דובשניות מתובלות ממכרות בטעם של ילדות
החומרים ל-40 דובשניות קטנות:
לדובשניות:
220 גרם (כוס וחצי ועוד כף) קמח
1/2 כפית אבקת אפייה
1/4 כפית סודה לשתייה
60 גרם (רבע כוס דחוסה) סוכר חום כהה
1/2 כף קליפת לימון מגוררת
1/2 כפית מחוקה קינמון טחון
1/2 כפית מחוקה ציפורן טחון
1/4 כפית מלח
1 ביצה M (או ביצה L טרופה, פחות כף = 50 גרם)
100 גרם (שליש כוס | 80 מ"ל) דבש
65 גרם (שליש כוס | 80 מ"ל) שמן חמניות או קנולה
לזיגוג אבקת סוכר:
300 גרם (2 כוסות וחצי) אבקת סוכר  (כדאי שיהיו עוד כמה כפות בהישג יד)
10 מ"ל (2 כפיות) מיץ לימון סחוט טרי
50 מ"ל (רבע כוס פחות כף) מים
אופן ההכנה:
לדובשניות:
מחממים תנור ל-170 מעלות (עדיף בחום עליון ותחתון). מערבבים בקערה גדולה קמח עם אבקת אפייה, סודה לשתייה, סוכר חום,
קליפת לימון מגוררת, קינמון, ציפורן ומלח (אני עירבבתי קצת בידיים כדי לפורר את מצבורי הסוכר החום ולפזר אותם בצורה שווה בתוך הקמח).
יוצרים גומה במרכז החומרים היבשים, יוצקים פנימה ביצה, דבש ושמן.
מערבבים בעזרת כף עד שהבצק כמעט מתאחד, מסיימים בלישה ידנית קלה
רק עד לקבלת בצק חלק ורך וקצת דביק (אל תוסיפו לו עוד קמח, הוא אמור להיות רך מאוד).
מניחים על משטח העבודה 2 תבניות תנור מרופדות בנייר אפייה.
יוצרים בכפות הידיים כדורים קטנטנים בגודל של 2 ס"מ ומסדרים במרווחים בתבניות האפייה
(היו סבלניים ואל תחרגו יותר מדי בגודל העוגיות, חשוב ליצור אותן קטנות- קחו בחשבון שהן תופחות מאוד באפייה ויכפילו את גודלן).
לזיגוג אבקת סוכר:
מעבירים את אבקת הסוכר לקערה בינונית-קטנה. מוסיפים את מיץ הלימון ואת המים בהדרגה עד לקבלת זיגוג אבקת סוכר מעט דליל,
אבל לא נוזלי מדי (במידה והמרקם לא מתקבל מדויק אפשר לתקן במהלך טבילת העוגיות- אם הוא סמיך מדי תוסיפו עוד קצת נוזלים,
במידה והתקבל דליל מדי ולא נתפס על העוגיות, הוסיפו עוד קצת אבקת סוכר. אפשר לתקן תוך כדי העבודה).
מכסים בזמן אפיית העוגיות בצלחת כדי שהזיגוג לא יתייבש.
מעבירים לתנור בכל פעם תבנית אחת של עוגיות (התבנית השניה בינתיים יכולה לחכות בחוץ בטמפרטורת החדר).
אופים את העוגיות במשך 9-12 דקות, כך שהעוגיות תופחות, נסדקות מעט ומשחימות בתחתיתן,
אל תניחו לעוגיות להשחים יתר על המידה כדי שישארו רכות.
מומלץ להישאר ליד התנור בדקות האחרונות של האפייה ולשלוף אותן בזמן, לפני שמתחילות להשחים.
בזמן האפייה מניחים רשת צינון על גבי תבנית אפייה נקייה ומכינים בהישג יד מזלג ואם יש- גם מלקחיים ממתכת או מזלג נוסף.
שולפים את התבנית מהתנור וטובלים את העוגיות בעודן חמות בזיגוג אבקת הסוכר-
מעבירים בכל פעם עוגיה לתוך קערה הזיגוג בעזרת מלקחיים או מזלג, מגלגלים אותה בזריזות בזיגוג,
מרימים על גבי המזלג כדי שעודפים זיגוג יטפטפו, ומניחים על גבי רשת הצינון.
חוזרים על הפעולה גם עם התבנית השנייה של העוגיות.
(במידה והזיגוג לא נתפס על העוגיות בטבילה זה אומר שהוא דליל מדי וצריך להוסיף עוד קצת אבקת סוכר).
נותנים לעוגיות לשבת בטמפרטורת החדר לחצי שעה-שעה כך שהזיגוג יתייבש היטב ומעבירים לקופסה אטומה.

