 כמה דברים לפני שמתחילים:
עניין של טעם-
לא משתגעים על טעמי תפוזים? או על השילוב של שוקולד יחד עם תפוז?
תוכלו גם לוותר על גרידת התפוז ומיץ התפוזים בעוגיות, ולהגדיל את כמות תמצית הוניל לקבלת עוגיות חמאה קלאסיות.
ניתן גם להעניק לעוגיות טעם אגוזי או פיסטוקי עדין במקום, ע"י השמטת מרכיבי התפוז
ובמקביל המרת כמות השקדים הטחונים במתכון בפקאנים טחונים דק דק, באגוזי מלך טחונים או בפיסטוקים טחונים.
אפשר להשתמש לציפוי העוגיות באיזה שוקולד שרוצים-
שוקולדים מתוקים כמו לבן או חלב יתאימו מאוד ויאזנו את רמת המתיקות בעוגיות,
אבל גם שוקולד מריר יעשה את העבודה, ואפילו בלונדי או רובי לגיוון צבעים וטעמים.
עוגיות גליל-
אני הכנתי את העוגיות על ידי רידוד הבצק וקריצת עיגולים, גם כדי להפוך אותו לפעילות אפייה משותפת עם הקטנה.
אם מעדיפים אפשר גם ליצור מהבצק גלילים לאחר קירור קל, להקפיא כחצי שעה להתייצבות חלקית ולפרוס לעוגיות במקום-
זה יכול להקל על ההכנה ולקצר תהליכי עבודה עם הבצק הרך.
  עוגיות מנדיאנט
עוגיות חמאה-תפוז בציפוי שוקולד, אגוזים ופירות יבשים
החומרים ל-40-55 עוגיות:
לעוגיות חמאה-תפוז:
120 גרם חמאה, רכה
קליפה מגוררת מתפוז בינוני (בערך כפית מלאה)
80 גרם (שני שליש כוס) אבקת סוכר
2 חלמונים
2 כפות מיץ תפוזים, סחוט טרי
1/2 כפית תמצית וניל
185 גרם (כוס ושליש ועוד כף) קמח (או- קמח ללא גלוטן)
50 גרם שקדים טחונים (אפשר גם עוד קמח במקום)
קורט אבקת אפייה
קורט מלח
לציפוי שוקולד, אגוזים ופירות יבשים:
50 גרם שוקולד חלב, קצוץ  (או מריר אם מעדיפים)
50 גרם שוקולד לבן, קצוץ
תערובת אגוזים ופירות יבשים, לעיטור
(אגוזי מלך, פקאנים, קשיו, שקדים, פיסטוקים, קליפות הדרים, חמוציות, שבבי קוקוס וכו'-
כמה שיותר מגוון וצבעוני יותר טוב)
אופן ההכנה:
לעוגיות חמאה-תפוז:
בקערת מערבל חשמלי עם וו גיטרה מקרימים את החמאה הרכה עם קליפת תפוז מגוררת ואבקת סוכר
במשך 2-3 דקות לקרם בהיר ורך. מוסיפים חלמונים, מיץ תפוזים ותמצית וניל ומעבדים להטמעה.
מוסיפים קמח, שקדים טחונים, קורט אבקת אפייה וקורט ומלח ולשים רק עד לקבלת בצק אחיד ורך מאוד.
מעבירים לקירור לשעתיים כך שהבצק מתייצב.
מפזרים על הבצק מעט קמח ומרדדים אותו על נייר אפייה מקומח קלות לעלה בעובי של כ-4 מ"מ.
קורצים מהבצק עוגיות עגולות בקוטר של 4-5 ס"מ.
במידה והבצק רך מדי בשלב זה כדאי להעביר אותו לקירור קצר או להקפאה קלה כדי שיהיה קל להעביר אותו לתבנית האפייה.
אוספים את שאריות הבצק וחוזרים על הפעולה.
מסדרים את העוגיות במרווחים על שתי תבניות תנור מרופדות בנייר אפייה.
מחממים תנור ל-175 מעלות במצב טורבו ואופים את העוגיות כ-10-12 דקות לגוון זהוב-שחום יפה, מצננים.
(הן נוטות להישרף בקלות אז תפקחו עין לקראת תום האפייה).
לציפוי שוקולד ופירות יבשים:
מכינים על משטח העבודה סוגים שונים של אגוזים ופירות יבשים לעיטור.
ממיסים את כל אחד מסוגי השוקולד בנפרד במיקרוגל או על גבי בן מארי (סיר המונח על גבי סיר נוסף ובו מים חמים).
מצננים ממש מעט את השוקולד כך שיסמיך טיפונת ולא יהיה דליל לגמרי, אך עדיין ישאר נוזלי מספיק למריחה.
מורחים על כל עוגייה עיגול של שוקולד בעזרת כפית קטנה, מקשטים בתערובת של אגוזים ופירות יבשים מסוגים שונים.
במידה והשוקולד המומס לציפוי מתחיל להתקשות תוך כדי העבודה בכל שלב, החזירו אותו שוב לחימום קצר להמסה חוזרת.
מניחים לעוגיות להתייצב בטמפרטורת החדר (בקיץ אפשר גם קירור קצר במקרר).
שומרים את העוגיות בקופסה אטומה בטמפרטורת החדר.

