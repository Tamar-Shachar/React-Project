הפעם נקניק השוקולד הנוסטלגי עושה אצלנו קאמבק, ומקבל 2 צבעים וטעמים, בגירסה משודרגת וטעימה במיוחד שיאהבו ילדים ומבוגרים.

עבור ההכנה מכינים שתי תערובות כדורי שוקולד- תערובת אחת בהירה עשויה ביסקוויטים בטעם קלאסי, שוקולד לבן וקצת חלבה בשביל הטעם, ותערובת אחת כהה מביסקוויטים בטעם שוקו ושוקולד מריר.
לעיצוב נקניק השוקולד יוצרים מהתערובת הבהירה גליל, מקפיאים להתייצבות ולאחר עוטפים אותו בתערובת הביסקוויטים הכהה. כל שנותר לכם הוא לקרר את הנקניק להתייצבות, לפרוס לפרוסות בסכין חדה ולנשנש בהנאה. הנקניקים מתקבלים עשירים וטעימים, לא מתוקים מדי וכאלה שכיף אמיתי לנשנש פרוסה אחר פרוסה.

 את הנקניקים תוכלו לצפות באיזה ציפוי שאתם אוהבים-
אם גם לכם מתחשק להיסחף באמת (כמוני למשל), ולהסוות את הקינוח במראה משעשע של נקניק סלמי אמיתי-
פשוט גלגלו אותו לפני ההגשה בשכבה דקה של אבקת סוכר, שמעט תיספג ותעניק מראה של נקניק לכל דבר. תוכלו גם לקשור את הנקניק בחוט לקבלת מראה של רשת בשר כדי להשלים את החוויה.

מעדיפים את הנקניק השוקולד שלכם במראה צבעוני ומשמח במיוחד לילדים?
תוכלו במקום להבריש את הנקניק בשוקולד מומס, ולגלגל בסוכריות צבעוניות או בקוקוס טחון לציפוי. 