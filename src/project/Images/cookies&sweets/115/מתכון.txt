כמה דברים לפני שמתחילים:
טיפ להגשה-
מומלץ להוציא את הנקניקים מהמקרר לריכוך לפני שאוכלים- לאחר שהם קצת מתרככים פריסת הנקניק קלה בהרבה, וגם הטעם והמרקם משתבחים משמעותית.
גיוונים בטעמים-
מחבבים חלבה אבל לא רוצים לקבל טעם מודגש מדי? תוכלו גם לוותר על תוספת הטחינה לתערובת הלבנה.
ממש לא סובלים טעמי חלבה או טחינה בשום צורה? אמנם טעמי החלבה משדרגים מאוד, אבל אפשר גם להכין נקניק שוקולד לבן וקוקוס במקום, לפי המתכון הבא:
150 גרם ביסקוויטים בטעם קלאסי, 30 גרם (שליש כוס) קוקוס טחון, 120 גרם שוקולד לבן, קצוץ, 80 מ"ל (שליש כוס) חלב, 65 גרם חמאה, 1 כפית תמצית וניל וקורט מלח.
ללא גלוטן-
אפשר גם להכין את המתכון עם ביסקוויטים ללא גלוטן לקבלת קינוח שיתאים גם לצליאקים.
רוצים לקצר תהליכים?
לא מתחשק לכם לטרוח ולהשקיע בהכנת שני צבעים? אין בעיה להכין את כל אחד מהטעמים בנפרד וליצור נקניק כהה או בהיר לבחירתכם. ניתן גם להכין מהתערובת כדורי שוקולד במקום אם מעדיפים.
 
  דאבל נקניק שוקולד – בשני צבעים וטעמים
החומרים ל-2 נקניקים של 24 ס"מ:
לשכבת ביסקוויטים בהירה:
150 גרם ביסקוויטים בטעם קלאסי
100 גרם שוקולד לבן, קצוץ
60 מ"ל (רבע כוס) חלב
50 גרם חמאה
1 כף יפה טחינה גולמית
½ כפית תמצית וניל
50 גרם חלבה מפוררת
לשכבת ביסקוויטים כהה:
300 גרם ביסקוויטים בטעם שוקו
200 גרם שוקולד מריר, קצוץ
80 מ"ל (שליש כוס) חלב
80 גרם חמאה
1 כפית תמצית וניל
קורט מלח
לציפוי שוקולד וסוכריות צבעוניות:
100 גרם שוקולד מריר, קצוץ
1 כפית שמן
סוכריות צבעוניות, או קוקוס טחון
או-
לציפוי אבקת סוכר:
אבקת סוכר
אופן ההכנה:
לשכבת ביסקוויטים בהירה:
מכניסים את הביסקוויטים לשקית ניילון, קושרים היטב ומרסקים היטב בעזרת מערוך- הקפידו לא לטחון את כל כמות הביסקוויטים לאבקה דקה, חשוב שיישארו גם הרבה שברים גסים עבור הטעם והמראה. מעבירים את הביסקוויטים לקערה בינונית. ממיסים במיקרוגל או על בן מארי שוקולד לבן עם חלב וחמאה, מערבבים לתערובת חלקה. מוסיפים טחינה גולמית, תמצית וניל וחלבה מפוררת, מצננים מעט כך שהתערובת לא חמה מדי למגע. יוצקים את תערובת השוקולד הלבן לפירורי הביסקוויטים ומערבבים היטב. עבירים לקירור קצר של כרבע שעה או עד שהתערובת מסמיכה מעט ונוחה יותר לעבודה- הקפידו שלא לשכוח את התערובת במקרר כדי שלא תתקשה מדי ותקשה עליכם את העיצוב.
מחלקים את התערובת לשניים, מעבירים בכל פעם חצי מהכמות ליריעת ניילון נצמד ומעצבים בעזרת כפות הידיים לנקניקים בעובי של כ-3.5 ס"מ, ובאורך של כ-20 ס"מ. מגלגלים היטב את הנקניק בניילון הנצמד וסוגרים מהצדדים כמו סוכרייה. (טיפ- כעת כשהנקניק עטוף, ניתן לעצב אותו ליצירת עובי אחיד בעזרת הידוק וגלגול על משטח העבודה כמו מערוך). מעבירים את הנקניק להקפאה ל-30-40 דקות להתייצבות.
לשכבת ביסקוויטים כהה:
עוברים להכנת השכבה הכהה לאחר שהנקניקים הבהירים התייצבו. מכניסים את הביסקוויטים לשקית ניילון, קושרים היטב ומרסקים בעזרת מערוך, מעבירים לקערה בינונית-גדולה.
ממיסים במיקרוגל או על בן מארי שוקולד מריר עם חלב וחמאה, מוסיפים תמצית וניל וקורט מלח ומערבבים לתערובת חלקה. מצננים מעט כך שהתערובת לא חמה מדי למגע, מוסיפים את תערובת השוקולד לפירורי הביסקוויטים ומערבבים היטב. מעבירים לקירור קצר של כרבע שעה או עד שהתערובת מסמיכה מעט ונוחה יותר לעבודה.
מחלקים את התערובת לשניים, מעבירים בכל פעם חצי מהכמות ליריעת ניילון נצמד ומעצבים בעזרת כפות הידיים ותוך כדי הידוק למשטח מלבני של כ-14×22 ס"מ (כלומר- צריך להתקבל מלבן שיהיה גדול מעט באורכו מנקניק השוקולד הלבן, וגדול פי 3-4 מעוביו כדי שיוכל לעטוף את כולו).
מוציאים את הנקניקים הבהירים מהמקפיא ומקלפים את הניילון הנצמד, מניחים נקניק שוקולד לבן במרכז כל יריעת ביסקוויטים כהה, וסוגרים את שני קצוות הניילון הנצמד מעל תוך כדי הידוק כך שהשכבה הכהה מצפה את הנקניק הבהיר מכל הצדדים. (גם כאן לאחר שהנקניק עטוף בניילון מומלץ לעצב בעזרת הידיים ולוודא שהוא בעובי אחיד). מעבירים את הנקניק למקרר לכמה שעות עד להתייצבות.
לציפוי שוקולד וסוכריות צבעוניות:
ממיסים במיקרוגל או על בן מארי את השוקולד, מוסיפים שמן ומערבבים לתערובת חלקה. מניחים את הנקניקים על נייר אפייה, מברישים בכל פעם צד אחר של הנקניק בפס עבה של שוקולד מומס בעזרת מברשת אפייה, ומפזרים מעל מיד סוכריות צבעוניות. ממשיכים עד שהנקניק מצופה מכל הצדדים. מעבירים לקירור קצר להתייצבות, שומרים את הנקניקים בקופסה אטומה במקרר, מוציאים את הנקניקים לטמפרטורת החדר לריכוך לפני האכילה.
לציפוי אבקת סוכר:
מניחים את הנקניקים על נייר אפייה, מנפים על הנקניק אבקת סוכר מכל הצדדים, מצמידים את אבקת הסוכר לנקניק ומסירים עודפים בעזרת כף היד. שכבת אבקת הסוכר תראה לבנה יותר בהתחלה, אך תיספג בהדרגה ותעניק מראה של נקניק אמיתי. שומרים את הנקניקים בקופסה אטומה במקרר, מוציאים את הנקניקים לטמפרטורת החדר לריכוך לפני האכילה.

