כמה דברים לפני שמתחילים:
במקרה הכינותי מראש-
העוגיות במיטבן ביום האפייה.
אם רוצים להיערך מראש אפשר להכין את בצק העוגיות גם ערב קודם ולשמור אותו במקרר.
שוקולד לבן מקורמל-
שוקולד לבן מקורמל נקרא גם בשמות שוקולד בלונד, או שוקולד דולצ'ה
וניתן לרכוש אותו בחנויות האפייה המובחרות.
אפשר גם להשתמש בשוקולד "בלונדי" שנמכר בכל רשתות השיווק הגדולות שגם עונה על ההגדרה.
מי שמעדיף יכול להכין את העוגיות עם שוקולד לבן רגיל במקום, למרות שהן מוצלחות יותר כך.
אם רוצים אפשר גם להכין שוקולד לבן מקורמל לבד בבית, אפשר למצוא הנחיות בגוף המתכון הזה.

הקפה עבור העוגיות-
עוצמת הקפה בו תשתמשו תשפיע מאוד על הטעם הסופי של העוגיות.
אני השתמשתי במתכון בקפסולות בעוצמה בינונית והשתמשתי ב-2 כפיות בסך הכל.
במידה ואתם משתמשים בקפה בעוצמה גבוהה מאוד, הפחיתו מהכמות שמוסיפים למתכון לאזור כפית אחת.
קחו בחשבון שטעם הקפה בעוגיות אמור להיות מרומז ועדין, טעם קפה אגרסיבי לא יחמיא להן.
במקור המתכון עשה שימוש בקפסולות אספרסו בטעם וניל של עלית, שהעניקו לעוגיות טעם ונילי כיפי.
מאחר וטעם הקפה של קפסולות אלו עדין מאוד, במידה ומשתמשים בהן אפשר להגדיל כמויות ולהשתמש ב-2 קפסולות שלמות.
הפופקורן והבייגלה עבור העוגיות-
הקפידו לבדוק ולסנן היטב את הפופקורן כדי להסיר גרעיני פופקורן וחתיכות שלא התפצחו לגמרי-
זה יכול להיות מאוד לא נעים למצוא גרעין כזה בתוך העוגיה שלכם.
שימוש בפופקורן קנוי מוכן יהיה עדיף ברמת התוצאה הסופית, מאחר והוא לרוב מגיע מראש ללא חלקים קשים כלל.
מומלץ להשתמש בבייגלה שמיניות כמפורט במתכון, בייגלה מקלות יוצר חתיכות נוקשות מדי בתוך העוגיות.
משך האפייה של העוגיות-
חשוב מאוד שלא לאפות את העוגיות אפיית יתר כדי שלא יתקבלו קריספיות ונוקשות מדי,
מומלץ בחום להישאר ליד התנור לקראת סוף האפייה הקצרה ממילא שיש להן כדי שיתקבלו במיטבן.
לשידרוג-
לשידרוג טעמים ניתן להוסיף לעוגיות 15 גרם (כף וחצי) אבקת חלב.
גירסה ללא גלוטן-
לגירסה נטולת גלוטן ניתן להמיר את הקמח במתכון לקמח ללא גלוטן בכמות שווה, כמו קמח "תמי" או קמח "כרגיל".
 
  עוגיות שוקולד צ'יפס לבן מקורמל עם בייגלה ופופקורן
החומרים ל-40-55 עוגיות:
לעוגיות:
35 גרם (2 כוסות) פופקורן מוכן, מסונן מגרעינים ומומלח קלות
40 גרם (כוס) בייגלה שמיניות
100 גרם שוקולד לבן מקורמל (שוקולד בלונד / דולצ'ה)
160 גרם חמאה, רכה
15 גרם (כף) שמן
100 גרם (שליש כוס דחוסה ועוד כף וחצי) סוכר חום כהה
90 גרם (חצי כוס פחות כף) סוכר לבן
40 גרם (2 כפות שטוחות) גלוקוזה (לא חובה, אבל משדרג)
1-2 כפיות אבקת אספרסו, מקפסולת קפה  (2 כפיות לקפה בעוצמה בינונית / כפית לקפה בעוצמה גבוהה מאוד)
1 כפית תמצית וניל
1 ביצה L
3/4 כפית מחוקה מלח ים אטלנטי גרוס (או- כשליש כפית מלח רגיל במקום)
230 גרם (כוס ושני שליש) קמח
1 כפית סודה לשתייה
1/4 כפית אבקת אפייה
לעיטור:
מעט מלח ים אטלנטי גרוס (לא חובה)
מעט בייגלה ופופקורן, לעיטור
150 גרם שוקולד לבן מקורמל
אופן ההכנה:
לעוגיות:
קוצצים גס את הפופקורן על קרש חיתוך בעזרת סכין חדה.
קוצצים גם את הבייגלה (חתיכות של בערך 1.5 ס"מ זה בסדר) ואת השוקולד הלבן המקורמל. שומרים בינתיים בצד.
במערבל חשמלי עם וו גיטרה מקרימים את החמאה הרכה עם שמן, סוכר חום, סוכר לבן, גלוקוזה,
אבקת אספרסו ותמצית וניל 2 דקות לקרם אוורירי ורך. מוסיפים ביצה ומלח ומעבדים לקרם חלק.
מוסיפים קמח, אבקת חלב, סודה לשתייה ואבקת אפייה ומעבדים כמעט עד לקבלת בצק אחיד.
מוסיפים את השוקולד הלבן המקורמל, הפופקורן והבייגלה הקצוצים ומערבלים קצרות כך שמתפזרים בבצק,
מעבירים את הבצק למקרר לשעתיים.
מחממים תנור ל-175 מעלות. יוצרים מהבצק כדורים של 3-4 ס"מ ומסדרים במרווחים על תבניות מרופדות בנייר אפייה,
משטחים מעט את כדורי הבצק בכף היד.
מפזרים על כל עוגייה מעט מלח ים אטלנטי ואם רוצים קצת פופקורן ובייגלה קצוצים לעיטור.
אופים 8-10 דקות, כך שהעוגיות תופחות, נראות אפויות יותר בדפנות אך עדיין רכות מאוד במרכז- הן יתייצבו כשיתקשו.
הקפידו שלא לאפות את העוגיות יתר על המידה כדי שלא לפגום במרקם.
בזמן האפייה קוצצים את השוקולד הלבן המקורמל גס (בתמונה הנחתי חתיכת שוקולד גדולה על כל עוגיה,
אבל ממליצה יותר לקצוץ את השוקולד לחתיכות גסות ולפזר כמה על כל עוגייה).
בתום משך האפייה הנדרש מפזרים בזריזות ובזהירות על כל עוגייה כמה חתיכות של שוקולד לבן מקורמל
ומחזירים את העוגיות לתנור לדקה נוספת בלבד. מצננים מעט וזוללים.

