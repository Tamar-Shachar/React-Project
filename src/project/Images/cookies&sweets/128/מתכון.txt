כמה דברים לפני שמתחילים:
במקרה הכינותי מראש-
הקוביות נשמרות היטב גם בהקפאה (כולל שכבת הקצפת מעל) כך שאין בעיה להכין אותן מראש,
לשמור במקפיא כשהעוגה מכוסה ולהפשיר במקרר כמה שעות עד לילה לפני האכילה.
הן אפילו נפלאות לאכילה גם כשהן חצי קפואות.
מחוץ לעונת הליים-
מחוץ לעונת הליים ניתן גם להשתמש בלימון במקום.
לא אוהבים פיסטוק?
תוכלו גם להמיר אותו באגוזים או בשקדים טחונים,
או לוותר לגמרי על התוספת הזו לתחתית, ועל חשבון להוסיף רק קורט מלח ולהקטין מעט את כמות גרידת הליים.
גירסה ללא גלוטן-
ניתן להכין את הטארט גם בגירסה נטולת גלוטן בשימוש בביסקוויטים ללא גלוטן בקלתית
מה עושים עם כל החלבונים?
נשארו לכם חלבונים מיותרים? למה שלא תכינו מהם קרמבו ביתי? או נשיקות מעולות?
אני תמיד שומרת את החלבונים בקופסה אטומה במקפיא ומשתמשת בהם בהמשך.
הנה כמה רעיונות נוספים לניצול חלבונים עודפים.
 
  קוביות פאי ליים ופיסטוק
החומרים:
לתחתית פיסטוק:
80 גרם (חצי כוס ועוד כפית) פיסטוקים טבעיים
120 גרם (חצי שרוול) ביסקוויטים
50 גרם (רבע כוס) סוכר
¼ כפית מלח
1 כף קליפת ליים מגוררת  (אפשר גם לימון מחוץ לעונה)
80 גרם חמאה
למלית קרם ליים:
396 גרם (פחית) חלב מרוכז ממותק
4 חלמונים L
180 מ"ל (שלושת רבעי כוס) מיץ ליים   (אפשר גם לימון מחוץ לעונה)
110 גרם (חצי גביע) גבינת שמנת 25-30%, בטמפ' החדר
קורט מלח
לשכבת קצפת:
250 מ"ל (גביע) שמנת להקצפה 38%
10 גרם (כף) אבקת סוכר
20 גרם (2 כפות) אינסטנט פודינג וניל (או מייצב קצפת)
גרידת ליים, לעיטור
כלים:
תבנית מרובעת 20×20 ס"מ / תבנית מלבנית של 24×17 ס"מ
(אפשר לשנות תבנית לכל גודל שתרצו בעזרת מחשבון ההמרה)
אופן ההכנה:
לתחתית פיסטוק:
מחממים תנור ל-180 מעלות. טוחנים במעבד מזון את הפיסטוק לפירורים דקים ככל הניתן.
מוסיפים את הביסקוויטים, מוסיפים גם סוכר, מלח וקליפת ליים מגוררת וטוחנים לפירורים דקים ככל הניתן.
ממיסים את החמאה במיקרוגל או בסיר קטן, מוסיפים אותה לפירורי הביסקוויט בעודה נוזלית וחמה ומערבבים לקבלת פירורים לחים.
משתדלים לא לאכול את כל הפירורים הסופר טעימים האלה בכפית,
שופכים אותם לתחתית תבנית מרובעת 20×20 ס"מ או לתבנית מלבנית של 24×17 ס"מ המרופדת בנייר אפייה,
משטחים אותם לתחתית בעזרת כף ודוחסים ומהדקים היטב בעזרת תחתית של כוס.
אופים את התחתית כ-10 דקות רק עד שהפירורים מראים סימני השחמה קלים.
מוציאים את התבנית מהתנור ומניחים בצד להצטנן. עוברים להכנת המלית.
למלית קרם ליים:
מנמיכים את חום התנור ל-150 מעלות בחום עליון ותחתון. טורפים בקערה את החלב המרוכז עם החלמונים לתערובת חלקה.
מוסיפים את מיץ הליים ומערבבים. מוסיפים את גבינת השמנת ואת המלח וטורפים לקרם חלק.
(מי שרוצה לחזק את טעם הליים עוד יוצר, יכול להוסיף גם כפית או שתיים של גרידת ליים פנימה).
יוצקים את הקרם על התחתית ואופים 25-35 דקות עד שהעוגה נראית יציבה למראה אך עדיין רוטטת במרכז-
הקפידו שלא לאפות את העוגה יתר על המידה, היא תוסיף להתייצב בקירור ותישאר קרמית. העוגה תישאר בהירה וזה בסדר.
מצננים ומעבירים למקרר לכמה שעות ורצוי למשך הלילה.
לשכבת קצפת:
מקציפים במערבל חשמלי שמנת להקצפה עם אבקת סוכר ואינסטנט פודינג לקצפת יציבה,
משטחים על העוגה ומחליקים לשכבה ישרה. מעבירים למקרר לכמה שעות או מקפיאים (קל יותר לפרוס את העוגה לקוביות יפות לאחר הקפאה).
פורסים את העוגה לקוביות קטנות ומפזרים מעל מעט גרידת ליים לעיטור. שומרים בקופסה אטומה במקרר, אם רוצים אפשר גם להקפיא.

