הקוביות יפות המראה הללו מבוססות בכלליות על מתכון ישן , והן מובאות כאן בגירסה משודרגת. בגירסה הזו הן מורכבות מ-3 שכבות קלות להכנה-
תחתית פירורי ביסקוויט, מלית קרם ליים וציפוי של קצפת מעל.

התוצאה המתקבלת-
קוביות קרמיות חמצמצות, מתוקות למדי ומרעננות שכל ביס מהן ממלא את הפה בטעם ליים פרחוני,
עם שכבת קצפת שמוסיפה קרמיות ומאזנת מעט את החמיצות והמתיקות,
ותחתית פירורים שמוסיפה טעמי פיסטוק ותוספת של פריכות.
אני נהניתי מאוד לשמור אותן בקופסה אטומה במקפיא ולזלול אותן גם כשהן חצי קפואות לקבלת גלידוניות ליים מרעננות.

לרוב אנו משקיעות בלסדר את העוגות בכלי הגשה נאים לקראת הצילומים,
אבל הפעם הן יצאו כל כך חמודות למראה אפילו כשהן ישבו על נייר האפייה לאחר החיתוך לקוביות,
כך שצילמנו אותן פשוט ככה כמו שהן, פשוט כי הן היו כל כך יפות.
התחתית היא תחתית של פירורי ביסקוויט שמקבלת את שידרוג חייה על ידי תוספת של פיסטוק טחון,
נגיעה יפה של מלח וגרידת ליים שהופכת אותה לתערובת טעימה כל כך בפני עצמה שמתחשק לאכול סתם ככה בכף.
המלית היא מלית קרם ליים אפויה שמכינים הפעם בסיגנון אמריקאי מתערובת בחושה העשויה מיץ ליים, חלב מרוכז,
חלמונים ומעט גבינת שמנת שמוסיפה רכות ומאזנת מעט את המתיקות והחמיצות.

את המלית אופים על חום נמוך בעדינות רבה, עד שמתייצבת מעט אך עדיין נשארת רוטטת
על מנת שתישאר קרמית ורכה, בדיוק כמו קרמים עדינים דומים מבוססי חלמונים דוגמת קרם ברולה.
לאחר אפייה וצינון מלא, מצפים את העוגה בשכבת קצפת שמנמנה שמחליפה את שכבת המרנג,
ומעטרים במעט גרידת ליים לתוספת טעם וצבע.

