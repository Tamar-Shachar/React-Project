אז מה בעצם שונה כאן מהאלפחורס הקלאסיים שאנחנו מכירים? עולם ומלואו!
פרט לציפוי השוקולד שעוטף את העוגיות בגירסה הספציפית הזו, ההבדל האמיתי טמון בכמה תוספות תיבול קטנות לבצק שעושות את כל ההבדל:
הבצק מעושר בקליפת תפוז מגוררת ולעיתים גם מעט קליפת לימון שמבשמות את העוגיות, ולרוב גם בתוספת של מעט תמצית שקדים שמעשירה את טעמן.
הן כוללות גם תוספת של מעט דבש או ריבת חלב המעניקים לעוגיה מרקם מעט רך ומענג יותר, ותוספת של טעם דבשי עדין מאוד ברקע.
תוספת הדבש גם מעמיקה מעט את גוון העוגיה שלא מתקבל לבן בהיר מאוד, לרוב גם מוסיפים לעוגיות מעט קקאו כדי לצבוע אותן בגוון שחום בהיר.

את העוגיות ממלאים בגירסה המסורתית בריבת חלב וכדאי כמובן שתהיה סמיכה ככל הניתן ואפשר גם לשדרג אותה ע"י תוספת של מעט רום שמערבבים פנימה.
את העוגיות המוכנות אפשר לזלול כמו שהן, או לצפות בציפוי דק של שוקולד מריר מומס.