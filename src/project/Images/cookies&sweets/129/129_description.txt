פינוק אמיתי של נשנוש תותי ורדרד, טעים ומרשים שלא דורש יותר מדי עבודה-
קוביות קרם תותים ושוקולד לבן ללא אפייה וב-6 מרכיבים בלבד!
הקוביות הסופר חמודות הללו מורכבות בסך הכל מתותים טחונים למחית, מומתקת במעט סוכר, מקופלת עם שמנת להקצפה, מוקצפת ומיוצבת בעזרת ג'לטין (ולא, לצערנו אי אפשר לוותר עליו במקרה הזה, אחרת תקבל קצפת תותית ממש נוזלית). את הקרם שקיבלנו יוצקים לתוך תבנית, מקפיאים להתייצבות, חותכים לקוביות וטובלים בשוקולד לבן מומס לציפוי – וזה הכללללל!

התוצאה המתקבלת – קוביות קרם תותים שובות לב, בציפוי קראנצ'י מתפצפץ ובורדרדות טבעית ללא שום תוספת של צבעי מאכל.
ואם זה לא מספיק הן ללא אפייה, ללא גלוטן, ללא ביצים ואפילו אפשר להכין אותן גם בגירסת פרווה בציפוי של שוקולד מריר.
אם גם אתם מחפשים נשנוש פשוט ומרשים לשבת, אתם מוזמנים לנסות את הקוביות החמודות הללו שעושות כבוד לפרי הכי חתיך על מדף הפירות.