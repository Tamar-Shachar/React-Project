המתכון האהוב מגיע הפעם עם טוויסט אחד קטן שישדרג את החטיף הקלאסי לגירסה משמחת ויפת מראה.
במקום ליצור שכבה שוקולדית אחת, מכינים שתי שכבות של פצפוצי אורז בשני צבעים שונים בשילוב של שוקולד לבן ושוקולד מריר או חלב לסירוגין.
לקישוט מצפים את החטיפים בשכבה דקיקה של שוקולד מריר מומס ומשיישים עם קצת שוקולד לבן לקבלת מראה חגיגי

את החמאה שמתווספת לחטיף פצפוצי האורז הקלאסי המרנו הפעם בטחינה גולמית שמוסיפה טעם עדין ושומנים טובים,
מי שחושש מטעמה יכול גם להפחית את הכמות בחצי ואז היא לא תורגש לחלוטין.
מי שמעדיף שלא להשתמש בטחינה, יכול גם להמיר אותה בכחצי כמות של חמאה, בשמן קוקוס או בחמאת בוטנים מומתקת או טבעית.
אנו ניסינו להכין אותם גם בשילוב של פצפוצי אורז מלא שנמכרים גם הם בסופר, וגם בגירסה זו יצאו מוצלחים.

התוצאה המתקבלת- חטיפי פצפוצי אורז יפים ומשמחים, קלים להכנה, ללא ביצים או אפייה, ללא גלוטן
ומתאימים גם לאוכלי קטניות בפסח, שהילדים יהנו להכין אתכם ביחד וכמובן גם לזלול.
אם מתחשק לכם להאריך את זמן הפעילות, תוכלו לתת לילדים גם לפזר על הציפוי סוכריות צבעוניות להנאתם כיד הדימיון.