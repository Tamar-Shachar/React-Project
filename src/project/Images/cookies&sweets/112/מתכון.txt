כמה דברים לפני שמתחילים:
שוקולד מריר/חלב-
ניתן להכין את שכבת השוקולד הכהה במתכון בשימוש בשוקולד מריר או חלב לפי טעמכם.
השימוש בשוקולד חלב מעניק תוצאה טעימה יותר לטעמי, אבל החטיפים גם מתקבלים מתוקים בהרבה.
השימוש בשוקולד מריר מעניק תוצאה במתיקות מעודנת יותר.
הטחינה הגולמית-
מי שלא אוהב את טעמה של הטחינה הגולמית, יכול גם להפחית את הכמות בחצי
ואז היא לא תורגש בטעמה כלל. מי שמעדיף שלא להשתמש בטחינה,
יכול גם להמיר אותה ב-40 גרם של חמאה, שמן קוקוס או חמאת בוטנים מומתקת או טבעית.
  חטיף פצפוצי אורז ושוקולד בשני צבעים
החומרים:
לפצפוצי שוקולד מריר/חלב:
150 גרם שוקולד מריר/חלב, קצוץ  (או- חצי חצי)
60 גרם (3 כפות שטוחות) טחינה גולמית  (או- 40 גרם חמאה מומסת/שמן קוקוס מומס/חמאת בוטנים)
קורט מלח
75 גרם (כוס ושלושת רבעי) פצפוצי אורז  (רגיל/מלא)
לפצפוצי שוקולד לבן:
150 גרם שוקולד לבן, קצוץ
60 גרם (3 כפות שטוחות) טחינה גולמית  (או- 40 גרם חמאה מומסת/שמן קוקוס מומס/חמאת בוטנים)
קורט מלח
75 גרם (כוס ושלושת רבעי) פצפוצי אורז  (רגיל/מלא)
לציפוי שוקולד משויש (לא חובה):
150 גרם שוקולד מריר, קצוץ
1 כפית שמן חמניות או קנולה
30 גרם שוקולד לבן, קצוץ
כלים:
תבנית מרובעת 20×20 ס"מ / תבנית מלבנית של 24×17 ס"מ
(אפשר לשנות תבנית לכל גודל שתרצו בעזרת מחשבון ההמרה)
אופן ההכנה:
לפצפוצי שוקולד מריר/חלב:
ממיסים במיקרוגל או על בן מארי (סיר המונח מעל לסיר נוסף ובו מים רותחים) את השוקולד המריר/חלב.
מוסיפים טחינה גולמית (או- חמאה מומסת/שמן קוקוס מומס/חמאת בוטנים) ומלח ומערבבים.
מצננים מעט כך שהשוקולד יהיה חמים למדי אבל לא חם מאוד.
מוסיפים את פצפוצי האורז ומערבבים כך שמצופים היטב בשוקולד.
משטחים את התערובת בתבנית מרובעת 20×20 ס"מ או בתבנית מלבנית של 24×17 ס"מ מרופדת בנייר אפייה.
לפצפוצי שוקולד לבן:
ממיסים באותו האופן גם את השוקולד הלבן, מוסיפים טחינה גולמית (או- חמאה מומסת/שמן קוקוס מומס/חמאת בוטנים)
ומלח ומערבבים. מצננים מעט כך שהשוקולד יהיה חמים למדי אבל לא חם מאוד.
מוסיפים את פצפוצי האורז ומערבבים כך שמצופים היטב בשוקולד.
שופכים מעל לשכבת פצפוצי האורז הכהה ומיישרים בעדינות. מעבירים למקרר לשעה או יותר עד להתייצבות.
לציפוי שוקולד משויש (לא חובה):
ממיסים במיקרוגל או על בן מארי (סיר המונח מעל לסיר נוסף ובו מים רותחים) את השוקולד המריר,
מוסיפים שמן לדילול ומערבבים. מצננים מעט. ממיסים במיקרוגל או על בן מארי גם את השוקולד הלבן.
יוצקים את השוקולד המריר על גבי פצפוצי האורז ומיישרים לשכבה חלקה.
מקשקשים מעל פסים של שוקולד לבן בעזרת שקית זילוף, או פשוט בעזרת מזלג או כפית,
ומשיישים בעזרת קיסם. מי שרוצה יכול גם לתת לילדים לעטר בשלב זה את החטיפים
ולפזר מעל סוכריות צבעוניות כיד הדימיון. מעבירים למקרר לחצי שעה להתייצבות.
חותכים את החטיף לקוביות בגודל הרצוי. שומרים בקופסה אטומה במקרר,
מוציאים לטמפרטורת החדר לריכוך קל קצת לפני שאוכלים.

