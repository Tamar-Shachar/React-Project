כמה דברים לפני שמתחילים:
במקרה הכינותי מראש-
הבראוניז המצופים ישמרו היטב במקרר עד שבוע כך שניתן להכין אותם מראש,
ניתן גם לשמור אותם במקפיא בקופסה אטומה.
ניתן להכין את הבראוניז גם יום או יומיים לפני שמצפים ומקשטים אותם.
גירסה ללא גלוטן / בכשרות לפסח-
לגירסה נטולת גלוטן או כשרה לפסח ניתן להמיר את הקמח לקמח ללא גלוטן בכמות שווה (לפסח קמח כשל"פ),
או להמיר מחצית מכמות הקמח בקורנפלור ואת היתרה בשקדים טחונים.
לגירסה כשרה לפסח לאוכלי קטניות אפשר להמיר שליש מכמות הקמח בקמח תפו"א ואת היתרה בשקדים טחונים.
  בראוניז על מקל
החומרים ל-12 ארטיקים:
לבראוניז:
200 גרם שוקולד מריר, קצוץ
150 גרם חמאה, או- 120 מ"ל (חצי כוס) שמן חמניות/קנולה/שמן קוקוס
3 ביצים L
140 גרם (שלושת רבעי כוס פחות כף) סוכר
1/2 כפית מלח
140 גרם (כוס) קמח (לפסח- חצי קורנפלור חצי שקדים טחונים)
לציפוי ועיטור:
200 גרם שוקולד מריר / חלב / לבן / רובי, קצוץ
1-2 כפות שמן חמניות או קנולה
סוכריות צבעוניות, לעיטור
כלים:
תבנית מלבנית 27×17  ס"מ, מרופדת בנייר אפייה
(אפשר לשנות תבנית לכל גודל שתרצו בעזרת מחשבון המרת התבניות)
מקלות ארטיק או מקלות לסוכריות
אופן ההכנה:
לבראוניז:
מחממים תנור ל-180 מעלות. ממיסים את השוקולד במיקרוגל או על בן מארי.
ממיסים בנפרד את החמאה במיקרוגל או על בן מארי, במידה ומשתמשים בשמן פשוט שוקלים אותו ומניחים כרגע בצד.
טורפים בקערה גדולה ביצים עם סוכר ומלח. מוסיפים פנימה את החמאה או השמן וטורפים להטמעה.
מוסיפים את הקמח וטורפים לבלילה אחידה. לבסוף מוסיפים את השוקולד המומס ומערבבים היטב.
יוצקים את הבלילה לתבנית של כ-27×17 ס"מ מרופדת בנייר אפייה, ואופים 22-28 דקות,
כך שהעוגה אפויה למראה ואינה רוטטת במרכז
(במידה ומכינים אותה למבוגרים אפשר גם להשאיר אותה רוטטת במרכז ואז יתקבלו בראוניז פאדג'יים יותר).
מעבירים למקרר למשך כשעתיים להתייצבות.
מחלצים את הבראוניז מהתבנית וחותכים למלבנים של 8×4 ס"מ.
אם רוצים להשקיע חותכים את הפינות של כל מלבן בחלקו העליון בצורה מעוגלת בעזרת סכין
לקבלת מראה של ארטיק, כדאי להיעזר בחותכן עגול כדי לבצע חיתוך יפה וחלק בקלות.
מי שרוצה יכול גם להשאיר את הארטיקים מלבניים. נועצים בעדינות בכל מלבן מקל ארטיק בצידו התחתון.
 
לציפוי ועיטור:
מכינים בהישג יד תבנית גדולה מרופדת בנייר אפייה.
ממיסים את השוקולד הקצוץ על בן מארי (סיר המונח על גבי סיר נוסף ומים מים רותחים), מוסיפים שמן לדילול ומערבבים.
אוחזים בכל פעם במקל של כל בראוני וטובלים בכוס הציפוי, מנערים את הבראוני קלות כך שעודפי ציפוי יזלגו,
ומניחים בתבנית. מקשטים בסוכריות צבעוניות, מעבירים לקירור קצר להתייצבות הציפוי וזוללים.
שומרים בקופסה אטומה במקרר, מוציאים לטמפרטורת החדר לריכוך קצת לפני שאוכלים.

