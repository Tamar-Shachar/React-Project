כמה דברים לפני שמתחילים:
הערגליות במיטבן ביום האפייה-
אמנם ביום ההכנה מרקם הבצק יהיה קצת יותר נימוח ומעט נמס בפה וקצת פחות דומה לעוגייה המקורית,
אבל גם ממכר וטעים בהרבה.
לאחר יום הערגליות יקבלו מרקם רך יותר שיזכיר יותר את הערגליות המקוריות, רק כמובן טעים בהרבה.
במקרה הכינותי מראש-
כדאי לאפות את הערגליות ביום האכילה או יום קודם, לאחר יומיים ויותר הן פחות מוצלחות במרקמן.
כדי להנות ממרקם מיטבי של העוגיות, ניתן גם למלא את העוגיות ולשמור במקרר לפני אפייה יום-יומיים לפני האפייה.
את מלית התות ניתן גם להכין יום-יומיים לפני מילוי העוגיות.
החלב המרוכז בבצק-
את הבצק הכנתי בשילוב של חלב מרוכז ממותק שמעניק לו רכות ומתקתקות עדינה,
אל תוותרו או תחפשו לה תחליפים הפעם. את שארית החלב המרוכז שנשארת, אפשר גם לשמור לחודשים ארוכים בקופסה אטומה במקפיא,
תוכלו גם לנצל אותו להכנת מתכונים נוספים בבלוג הדורשים שימוש בחלב מרוכז.
מלית התות-
את מלית הכנתי מריבת תות שמייצבים בבישול קצר בעזרת קורנפלור,
כדי שהמלית תתקבל פירותית ולא מתוקה מדי השתמשתי במעדן פרי תות שדה,
שהוא בעצם ריבת תותים עם 100% פרי, נמצאת בסופר על מדף הריבות.
אפשר לנסות באותו האופן להשתמש גם במעדני פרי או בריבות אחרות לקבלת מליות בטעמים שונים,
או להשתמש בריבה ביתית לקבלת תוצאה משודרגת.
 
  ערגליות תות ביתיות
החומרים לכ-50 עוגיות:
למלית תות:
260 גרם ריבת תות (מומלץ להשתמש במעדן פרי תות שדה, ריבת תותים שהיא 100% פרי)
30 גרם קורנפלור, מנופה
15 מ"ל מיץ לימון סחוט טרי
15 מ"ל מים
לבצק:
170 גרם חמאה, רכה
70 גרם (שני שליש כוס פחות כף) אבקת סוכר, מנופה
50 גרם (2 כפות וחצי) חלב מרוכז ממותק
1 חלמון
250 גרם (כוס ושלושת רבעי) קמח
¼ כפית אבקת אפייה
קורט יפה מלח
אופן ההכנה:
למלית תות:
מכינים בהישג יד תבנית אפייה או מגש מרופד בנייר אפייה.
מעבירים את הריבה לסיר קטן. ממיסים את הקורנפלור בקערה עם מיץ לימון ומים ומערבבים עד שהקורנפלור נמס לגמרי ומתקבל נוזל חלק.
מוסיפים את הקורנפלור המומס לריבה ומערבבים, התערובת תקבל גוון לבנבן מאוד ותהפוך דלילה.
מבשלים את התערובת על להבה בינונית תוך טריפה רצופה במשך כמה דקות, עד שגוון הריבה הופך חזרה לאדמדם
והריבה מסמיכה מאוד ונפרדת מעט בזמן העירבוב מתחתית הסיר.
מעבירים מיד את הריבה לנייר האפייה ומשטחים בזריזות (הכי נוח בעזרת ספטולה) למלבן בעובי של כסנטימטר לערך (אני יצרתי מלבן של בערך 17×14 ס"מ).
מעבירים את המלית למקרר לשעה-שעתיים להתייצבות.
לבצק:
בקערת מערבל חשמלי עם וו גיטרה מקרימים חמאה רכה דקותיים לקרם בהיר ורך. מוסיפים אבקת סוכר ומעבדים קלות להטמעה.
מוסיפים חלב מרוכז ממותק וחלמון ומעבדים להטמעה.
לסיום מוסיפים את הקמח מעורבב עם אבקת אפייה וקורט מלח בבת אחת ומעבדים רק עד לקבלת בצק אחיד ורך, מעבירים לקירור לשעה.
וכעת לשיעור המלאכה- יוצרים מהבצק הרבה כדורים קטנים בקוטר של 2.5 ס"מ (בערך 10 גרם לעוגיה).
חותכים את משטח מלית התות שהתייצבה בינתיים למלבנים קטנים שיתאימו לגודל של ערגלית (אני חתכתי אותם למלבנים קטנים של 3.5 ס"מ x 1.2 ס"מ).
ליצירת העוגיות משטחים קלות בכל פעם כדור בצק בעזרת כף יד מקומחת מעט לקבלת עלה דקיק.
מניחים פס של מלית תות במרכז הבצק, סוגרים את דפנות הבצק מעל, ומגלגלים בעדינות לקבלת עוגיות מאורכות במראה של ערגליות קטנות.
כדי להקל על העבודה ולוודא שהבצק לא יידבק, הכי נוח לשטח את הבצק בכל פעם על שקית של סנדוויץ' ואז למלא ולגלגל,
כך הבצק לא יידבק לכף היד או ייקרע כשסוגרים את העוגייה.
 
 
מסדרים את העוגיות במרווחים בתבנית מרופדת בנייר אפייה ומעבירים לקירור לשעה-שעתיים.
מחממים תנור לחום של 165 מעלות, ואופים את העוגיות 20-25 דקות לגוון זהוב יפה. מצננים וזוללים.

