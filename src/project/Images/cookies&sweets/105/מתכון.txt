כמה דברים לפני שמתחילים:
מחית פיסטוק / חמאת פיסטוק-
ניתן לרכוש מחית פיסטוק בחנויות האפייה המובחרות, או להשתמש בחמאת פיסטוק שנמכרת בחנויות הטבע.
(הכוונה כאן לא לממרחים ממותקים למילוי עוגות כמו ממרח בטעם פיסטוק או קרם פיסטוק ושוקולד לבן, אלא למחית פיסטוק 100%).
סף המתיקות-
הבלונדיז מתקבלים די מתוקים אבל זה טיבם וכיף לאכול אותם בקוביות קטנות.
מי שמעדיף את המאפים שלו במתיקות מעודנת יכול להפחית את כמות הסוכר בכמה כפות או לפי הטעם.
תוספת מליחות-
חובבי השילוב של מתוק ומלוח יכולים להגדיל מעט את כמות המלח במתכון ברבע עד חצי כפית,
או לפזר על המאפה הסופי מעט מלח מאלדון או מלח גס.
ללא גלוטן-
ניתן להכין את העוגה בגירסה ללא גלוטן בהמרת כמות הקמח במתכון בקמח ללא גלוטן במשקל שווה.
  בלונדיז פיסטוק ושוקולד לבן
החומרים:
80 גרם חמאה
250 גרם שוקולד לבן, קצוץ
3 ביצים L
200 גרם (כוס) סוכר
1/2 כפית מלח
1 כפית תמצית וניל
80 גרם (4 כפות שטוחות) מחית פיסטוק / חמאת פיסטוק, בטמפ' החדר (לא ממותקת)
140 גרם (כוס) קמח
1/4 כפית אבקת אפייה
לעיטור (לא חובה):
50 גרם שוקולד לבן, קצוץ
20 גרם פיסטוקים טבעיים (או קלויים ולא מומלחים), קצוצים
כלים:
תבנית מרובעת 20×20 ס"מ / תבנית מלבנית של 24×17 ס"מ
(אפשר גם תבנית עגולה 24 ס"מ, או לשנות תבנית לכל גודל שתרצו בעזרת מחשבון ההמרה)
אופן ההכנה:
1.	מחממים תנור ל-175 מעלות (אני אפיתי בחום עליון ותחתון). ממיסים את החמאה במיקרוגל או על בן מארי ומניחים להצטנן.
ממיסים בנפרד גם את השוקולד הלבן ומניחים בצד להצטנן מעט.
2.	בקערה גדולה טורפים קלות ביצים עם סוכר, מלח ותמצית וניל. מוסיפים את החמאה המומסת וטורפים להטמעה.
מוסיפים את מחית הפיסטוק (מומלץ לתת למחית הפיסטוק עירבוב טוב לפני השימוש), וטורפים לבלילה ירוקה וחלקה.
מוסיפים את השוקולד הלבן המומס וטורפים לתערובת חלקה.
3.	לסיום מוסיפים את הקמח מעורבב עם אבקת האפייה וטורפים לקבלת בלילה חלקה וסמיכה.
4.	משטחים את הבלילה בתבנית מרובעת 20×20 ס"מ / תבנית מלבנית 24×17 ס"מ ואופים בחום 175 מעלות למשך כ-22-28 דקות,
או עד שהעוגה משחימה מעט והיא תפוחה ואפויה למראה, אך עדיין מעט רכה במרכז. הקפידו שלא לאפות את העוגה יתר על המידה
כדי שלא תתייבש ותישאר קצת פאדג'ית ורכה. מצננים היטב.
5.	לעיטור: ממיסים את השוקולד הקצוץ במיקרוגל או על בן מארי, מצננים קלות.
6.	מעבירים את השוקולד המומס לשקית זילוף עם פתח קטנטן או לקונוס מנייר אפייה ומקשקשים פסים של שוקולד על העוגה.
מפזרים מעל פיסטוקים קצוצים, מקררים קלות להתייצבות השוקולד.
7.	פורסים את העוגה לקוביות קטנות, שומרים בקופסה אטומה בטמפרטורת החדר ליום-יומיים או במקרר מעבר לכך.

