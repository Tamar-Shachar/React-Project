כמה דברים לפני שמתחילים:
הכנת הקרמל-
מסתבכים או חוששים מהכנת קרמל? באמת שאין סיבה! את כל הטיפים להכנת הקרמל המושלם בקלות יתרה תוכלו למצוא ממש כאן. למי שפחות בקיא בהכנת קרמל מומלץ להכין כמות כפולה מהמלית כדי להקל על הבישול.
עניין של טעם-
ניתן לוותר על תוספת הקפה לקלתית במידה ולא אוהבים, במידה ואתם חובבי קפה אמיתיים, אפשר אפילו להגדיל אותה לקבלת טעם יותר מודגש.
סף המתיקות-
הנגיסים מתקבלים מתוקים למדי, למינון המתיקות אפשר גם להמיר מחצית מכמות השוקולד בשוקולד מריר.
במקרה הכינותי מראש-
אפשר להכין מראש את מלית הקרמל ולשמור במקרר עד להרכבה.
חשוב לומר-
מלית הקרמל דלילה למדי בתום ההכנה, אך מסמיכה בהרבה לאחר ישיבה במקרר. מתחשק לכם לקבל מלית קרמל שנוזלת החוצה ממש כמו בתמונה? הוציאו את הנגיסים לטמפרטורת החדר לריכוך טוב לפני
שאתם אוכלים, או פשוט חממו חטיף בודד 8-10 שניות במיקרוגל – השוקולד לא יספיק להינמס,  אך מלית הקרמל שבפנים תתרכך ותהפוך נוזלית לגמרי.
 
  נגיסי קרמל ושוקולד חלב
החומרים ל-12 יחידות:
לבצק פריך קפה:
1/2 כפית יפה קפה מגורען (לא חובה אם לא אוהבים)
70 גרם (חצי כוס) קמח
1/2 כפית אבקת אפייה
15 גרם (כף גדושה) קורנפלור
50 גרם (רבע כוס) סוכר
קורט יפה מלח
60 גרם חמאה קרה, בקוביות קטנות
1 חלמון בינוני
למלית קרמל:
60 מ"ל (רבע כוס) שמנת להקצפה 38%
2 כפיות שטוחות סירופ תירס או דבש
75 גרם (שליש כוס ועוד כף) סוכר
15 גרם (כף) חמאה, רכה
קורט יפה מלח
לציפוי שוקולד חלב:
180 גרם שוקולד חלב, קצוץ (או חצי חלב חצי מריר!)
1 כפית שמן
כלים:
תבנית סיליקון מיני מאפינס (שקעים של 5 ס"מ, בגובה 3 ס"מ)
אפשר גם שקעים קטנים יותר לקבלת מאפים בגודל ביס
אופן ההכנה:
לבצק פריך קפה:
בקערית קטנה ממיסים את הקפה בכפית מים רותחים, מצננים (הקפידו לא להוסיף יותר מדי מים). בקערה בינונית מערבבים קמח, אבקת אפייה, קורנפלור, סוכר ומלח. מוסיפים קוביות חמאה ולשים ומפוררים את התערובת בין כפות הידיים רק עד לקבלת פירורי בצק. (מי שמעדיף יכול להכין את הבצק במעבד מזון, מאחר וזו כמות בצק קטנה במיוחד אני עיבדתי אותו בצ'ק צ'ק ביד ונהניתי מכל רגע). מוסיפים את הקפה המומס ואת החלמון ולשים קלות רק עד לקבלת בצק בגוון אחיד. מעבירים לקירור לשעה.
 
מחממים תנור ל-180 מעלות. מחלקים את הבצק ל-12 כדורים (הוא יהיה עדיין רך וזה בסדר) ומשטחים כל כדור בעזרת האצבעות בתבנית סיליקון מיני מאפינס לשכבת בצק שמנמנה בגובה של סנטימטר. אופים את הבצק 15 דקות להשחמה יפה.  מוציאים את התבנית מהתנור, ובעוד הבצק חם יוצרים מיד בכל תחתית בצק גומה גדולה בעזרת כפית פריזיאן לקבלת מראה שמזכיר קלתיות קטנות. מצננים היטב, משאירים את הקלתיות בתוך התבנית.
 
למלית קרמל:
בסיר קטן או במיקרוגל מחממים שמנת להקצפה וסירופ תירס או דבש לנוזל חם מאוד. בסיר קטן נפרד מבשלים סוכר מבלי לגעת או לערבב עד לקבלת קרמל ענברי. מוסיפים את השמנת החמה בהדרגה אל הקרמל תוך טריפה רצופה (זהירות מהאדים!) וקירצוף תחתית הסיר עד לקבלת תערובת קרמלית חלקה.  מכבים להבה, מוסיפים חמאה רכה וקורט יפה של מלח וטורפים לתערובת חלקה.  מצננים היטב או מקררים עד שהמלית מסמיכה. ממלאים את הגומות בכל קלתית בקרמל עד שפתן.
 
לציפוי שוקולד חלב:
ממיסים את השוקולד הקצוץ במיקרוגל או על גבי בן מארי, מוסיפים שמן ומערבבים. כשהקלתיות עדיין בתוך התבנית יוצקים כף יפה של שוקולד לכל גומה, מטלטלים מעט את התבנית לצדדים כך שהשוקולד ישתטח ויצפה את כל שטח השקעים. מעבירים לקירור לכחצי שעה להתייצבות ומחלצים את המאפים מהשקעים. שומרים את החטיפים בקופסה אטומה במקרר, מוציאים לטמפרטורת החדר לפני שאוכלים לריכוך. המלית מתייצבת במקרר למלית קרמל סמיכה אך עדיין נשארת רכה וצ'ואית. לקבלת מלית נוזלית לגמרי כמו בתמונה,  מחממים קצרות את החטיף במיקרו גג 8-10 שניות לפני הזלילה להמסה חוזרת של המלית. (לדעתי אגב הן דווקא טעימות יותר כשמלית הקרמל סמיכה, ישר מהמקרר).

