עבור הכנת הנגיסים, משטחים בתוך תבנית של שקעים קטנים בצק פריך מועשר בקצת אבקת אפייה ומתובל בקפה  ואופים אותו לרבע שעה עד להשחמה יפה. מיד בתום האפייה כשהבצק תפוח אך עדיין רך מאוד, יוצרים בתוך כל שקע גומה רחבה, תהליך המעניק לבסיסי הבצק הפריך מראה של קלתיות קטנות בהרבה פחות טירחה ועבודה קשה.  לאחר שהקלתיות מצטננות לחלוטין, ממלאים את הגומות שיצרו במלית הקרמל, ואוטמים את הפתח מעל בציפוי שמנמן של שוקולד חלב מומס.

 התוצאה המתקבלת- נשנושים כיפיים במיוחד בשילוב טעמים ממכר שאי אפשר להפסיק לנשנש, אשר הכנתם אפילו לא דורשת יותר מדי השקעה.
מלית הקרמל עצמה מסמיכה ומתייצבת מעט בזמן השהייה במקרר, כך שמומלץ להוציא את הנגיסים לטמפרטורת החדר לריכוך מעט לפני שאוכלים. אם מתחשק לכם להנות ממלית קרמל נוזלית לחלוטין, חממו את הנגיס 8-10 שניות במיקרוגל, והמלית תתקבל נוזלית ומפתה בדיוק כמו בתמונה. בברכת אפייה נעימה ונשנוש קרמלי נפלא!

 