עם יד על הלב- כבר יצא לכם פעם לעבוד עם קמחים יעודיים לאפייה,
או שאתם תמיד נוהגים להשתמש במתכונים בקמח לבן רב תכליתי?
אם תמיד חשבתם שקמח לחם או קמח פיצה הם סתם שמות מפונפנים לקמח, שרק נועדו לגבות מאיתנו מחירים יותר גבוהים- חשבו שנית.

אז נכון, אין ספק שאפשר להסתדר בחיים גם בעבודה עם קמח רב תכליתי סטנדרטי ולהגיע לתוצאות מעולות באפייה,
אבל גם חשוב לדעת כי שימוש בקמחים יעודיים למאפים השונים שאתם מכינים,
יכול להקפיץ את רמת המאפים שלכם וליצור תוצאות מוצלחות משמעותית מבחינת טעם, מרקם, נפח ואפילו צבע,
ואפילו להקל על תהליך הלישה והעיצוב של הבצק במקרים רבים.

ולמה בעצם? כי בניגוד לקמח תופח או לקמח שמרים שאלו קמחים רגילים בתוספת מתפיחים,
הרכבם של הקמחים היעודיים באמת שונה מקמח לבן רגיל-
החל מסוג החיטה בה משתמשים, רמות החלבון שמוסיפים לקמח, חלקי גרגר החיטה שנטחנים פנימה,
וגורמים נוספים שבשורה התחתונה הופכים אותם למושלמים להכנת מאפים נקודתיים.
קמח חלה למשל יעניק לכם בצק גמיש ואלסטי יותר שיהיה נוח במיוחד לעיצוב רצועות וקליעת צמות.
קמח לחם יעזור לכם לקבל מאפים יציבים בעלי נפח גבוה יותר ויפחית את זמני הלישה.
קמח פיצה בעל רמת גלוטן גבוהה במיוחד, יעזור לכם ליצור בצק נוח לעבודה וקל לרידוד ולמתיחה,
שיוכל להחזיק גם התפחות ארוכות של 72 שעות מבלי לקרוס, ועוד ועוד…

אבל מה קשור קמחים יעודיים באמצע מתכון של עוגיות?
כי את המתכון הנוכחי התלבטנו אם להכין ולפרסם כלשונו בדיוק בגלל הסיבה הזו.
קבלו את הג'נובזי – עוגיות מסורתיות מסיציליה, שהן האלטרנטיבה המקומית בעיירה אריצ'ה לקרואסון בארוחת הבוקר.

מדובר במאפים אישיים בעיצוב של גבעות קטנות, העשויים מבצק פריך ומעודן,
ממולאים בהרבההההה קרם פטיסייר מתובל בגרידת לימון,
שבסיציליה נוהגים לאכול חמים קצת אחרי שיוצאים מהתנור, כך שהקרם רך מאוד וכמעט שורף את הלשון.