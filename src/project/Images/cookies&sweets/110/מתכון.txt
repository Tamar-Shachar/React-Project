כמה דברים לפני שמתחילים:
צילומי הכנת העוגיות-
תוכלו גם למצוא את צילומי הכנת העוגיות שלב אחר שלב אצלי באינסטגרם
במקרה הכינותי מראש-
יש לאכול את העוגיות ביום האפייה, ביום זה ניתן לשמור אותן בטמפרטורת החדר בקופסה אטומה.
כדי לקצר תהליכים ניתן להכין את הקרם יום קודם ולשמור אותו מכוסה במקרר,
אפשר גם להכין יום קודם את הבצק ולשמור במקרר כשהוא עטוף.
אפשר אפילו למלא את העוגיות, לשמור כמה שעות במקרר לפני האפייה, ולאפות קרוב יותר לזמן האכילה.
את העוגיות המוכנות הנותרות לאחר הזלילה ניתן לשמור בקופסה אטומה במקרר ליום עד יומיים ולהביא לטמפ' החדר לפני האכילה.
מילוי בקרם וניל-
פחות אוהבים לימוניות בקרמים שלכם? תוכלו להמיר את גרידת הלימון בקרם בכפית מחית וניל או תמצית טובה למלית פטיסייר וניל.
הקמחים עבור המתכון-
המתכון עושה שימוש בקמחים יעודיים המומלצים לקבלת מרקם הבצק המדויק הנחוץ לעוגיות,
שימוש בקמח לבן רב תכליתי אפשרי, אך יעניק תוצאה שונה מבחינת מרקם הבצק וידרוש התאמה בכמות הנוזלים.
ניתן לרכוש את הקמחים ברשתות השיווק המובחרות (אני מצאתי אפילו בסופר הקטן שליד הבית שאינו מצטיין במוצרים מיוחדים).
מה עושים עם כל החלבונים?
נשארו לכם חלבונים מיותרים? למה שלא תכינו מהם קרמבו ביתי? או נשיקות מעולות?
אני תמיד שומרת את החלבונים בקופסה אטומה במקפיא ומשתמשת בהם בהמשך.
הנה כמה רעיונות נוספים לניצול חלבונים עודפים.
  ג'נובזי – עוגיות במילוי קרם פטיסייר
החומרים ל-11-12 מאפים:
לבצק:
125 גרם (כוס פחות כף וחצי) קמח דורום
125 גרם (כוס פחות כף וחצי) קמח 00  (או- קמח פיצה / קמח לבן רגיל)
1/4 כפית אבקת אפייה
100 גרם (חצי כוס) סוכר
קורט מלח
100 גרם חמאה קרה, בקוביות
2 חלמונים
3-6 כפות מים קרים
לקרם פטיסייר וגרידת לימון:
300 מ"ל (כוס ורבע) חלב
2 חלמונים
80 גרם (חצי כוס פחות 2 כפות) סוכר
25 גרם (2 כפות שטוחות וחצי) קורנפלור, מנופה
2/3 כפית קליפת לימון מגוררת
לפידור:
אבקת סוכר
אופן ההכנה:
לבצק:
1.	במעבד מזון או במערבל חשמלי עם וו גיטרה מעבדים את שני סוגי הקמח עם אבקת אפייה, סוכר וקורט מלח.
מוסיפים חמאה קרה בקוביות ומעבדים לפירורי בצק קטנים.
2.	מוסיפים חלמונים ומעבדים להטמעה.
3.	מוסיפים מים קרים בהדרגה, כף בכל פעם תוך כדי עיבוד עד שנוצר בצק אחיד.
4.	עוטפים את הבצק בניילון נצמד ומקררים לשעה או יותר. (בינתיים אפשר לעבור להכנת הפטיסייר).
לקרם פטיסייר וגרידת לימון:
4.	טורפים בקערה 80 מ"ל (שליש כוס) מכמות החלב עם חלמונים, סוכר וקורנפלור.
5.	במקביל מביאים לרתיחה את יתרת 220 מ"ל החלב (כוס פחות 2 כפות) בסיר קטן.
6.	יוצקים את החלב החם לתערובת החלמונים בהדרגה תוך טריפה, יוצקים את התערובת כולה חזרה לתוך הסיר.
מבשלים על להבה יחסית נמוכה תוך טריפה רצופה במשך כמה דקות עד שהתערובת מסמיכה ומגיעה לסף בעבוע קל לקבלת קרם פטיסייר עדין. מוסיפים את גרידת הלימון ומערבבים.
7.	מעבירים את הקרם לקערה, מכסים את פני הקרם בניילון נצמד ומעבירים למקרר לכשעה וחצי-שעתיים או עד שהקרם מצטנן לגמרי.
לעיצוב העוגיות:
8.	מפזרים מעט קמח על הבצק ולשים אותו על משטח עבודה מקומח מעט עד לקבלת בצק אחיד, לא דביק ונוח לעבודה.
9.	מרדדים את הבצק על משטח עבודה מקומח מעט לעלה בעובי של כ-3-4 מ"מ וקורצים ממנו עיגולים של 8-9 ס"מ בעזרת חותכן.
10.	בעזרת כף או שקית זילוף עם צנתר רחב (הכי נוח), מניחים בערך כף של קרם על מחצית מכמות עיגולי הבצק
(בניגוד למתכונים רבים- הפעם אל תטרפו את קרם הפטיסייר לפני השימוש, הוא יתרכך מדי ויקשה עליכם ליצור תלוליות גדולות).
11.	מכסים כל עוגיה הממולאת בקרם בעיגול בצק נוסף מעל, מהדקים את הבצק בעדינות סביב לתלוליות הקרם בעזרת האצבעות
וקורצים את השוליים בעזרת חותכן עגול או משונן של כ-7 ס"מ.
12.	אוספים את שאריות הבצק העודפות, לשים אותן יחד ויוצרים עוגיות נוספות.

