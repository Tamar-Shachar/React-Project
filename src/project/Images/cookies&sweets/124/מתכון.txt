כמה דברים לפני שמתחילים:
צילומי הכנת המתכון–
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש-
מומלץ לאכול את העוגיות כחצי יום עד יום לאחר ההכנה-
בתום האפייה הן קצת יותר פריכות, ולאחר שיושבות, מצטננות היטב ומתאפסות על עצמן-
הופכות לנימוחות ונמסות בפה הרבה יותר, וזה משדרג במיוחד.
העוגיות נשמרות היטב בקופסה אטומה עד כ-4-5 ימים.
אם רוצים, ניתן גם לשמור את העוגיות במקפיא לאחר הזילוף, ולאפות ישר מהקפאה בתוספת דקותיים.
עניין של טעם-
אם רוצים ניתן להוסיף לבצק גם חצי כפית של קליפת לימון או תפוז מגוררת במקום תמצית וניל.
ניתן גם לפזר על ציפוי השוקולד לאחר הטבילה תוספות לעיטור ולטעם,
כמו סוכריות צבעוניות, אגוזים קצוצים, פולי קקאו גרוסים, מעט מלח גס או כל מה שמתחשק.
שלא תגידו שלא אמרתי-
הייתי שוקלת להכפיל כמויות, הן מתחסלות במהירות שיא
  עוגיות שפריץ חמאה נמסות בפה
החומרים ל-16-20 עוגיות בינוניות או 8-10 עוגיות גדולות מאוד:
לעוגיות:
200 גרם חמאה, רכה מאוד
80 גרם (שני שליש כוס) אבקת סוכר
קורט יפה מלח
1 חלבון L
1/2 כפית תמצית וניל
35 גרם (רבע כוס) קורנפלור, מנופה
175 גרם (כוס ורבע) קמח
10 גרם (כף) קקאו מנופה (לא חובה)
לציפוי (לא חובה):
100 גרם שוקולד חלב/מריר/לבן, קצוץ
1 כפית שמן חמניות או קנולה (או לפי הצורך)
אופן ההכנה:
לעוגיות:
1. בקערת מערבל חשמלי עם וו גיטרה מקרימים חמאה רכה עם אבקת סוכר ומלח 2-3 דקות במהירות בינונית
לקרם לבן אוורירי ורך. (הקפידו על מרקם החמאה- חמאה קשה מדי או מומסת לא תקציף היטב).
2. מוסיפים חלבון, תמצית וניל וקורנפלור ומערבלים לעוד דקה.
3. מוסיפים את הקמח בבת אחת ומעבדים במהירות נמוכה קצרות ממש, רק עד לקבלת בצק אחיד ורך מאוד. הימנעו מעיבוד יתר של הבצק.
(בימים קרים או במידה והבצק לא מתקבל רך דיו, אפשר גם להוסיף לו 1-2 כפות חלב ולערבל קלות רק עד להטמעה).
4. אם רוצים להכין ממחצית מכמות הבצק גם עוגיות קקאו כהות, מחלקים את הבצק לשני חלקים,
מוסיפים למחצית מהבצק כף קקאו מנופה ומערבלים במערבל מעט ככל הניתן, רק עד שהקקאו נטמע ומתקבל בצק אחיד.
5. מעבירים כל אחד מהבצקים לשקית זילוף עם צנתר משונן בקוטר של 1 ס"מ (אפשר גם להשתמש במזרק עוגיות),
ומזלפים גלים או פסים בכל גודל שרוצים ובמרווחים על גבי 2 תבניות מרופדות בנייר אפייה.
קחו בחשבון שהעוגיות מתפשטות מעט באפייה. מעבירים לקירור או להקפאה לשעה-שעתיים (אפשר גם יותר).
(אני זילפתי הפעם עוגיות ענקיות במיוחד בגודל של 10×5 ס"מ, אבל אפשר להכין אותן במחצית הגודל).
6. מחממים תנור ל-165 מעלות ואופים את העוגיות 15-25 דקות לגוון זהוב-שחום יפה
(משך האפייה בהתאם לגודל שזילפתם. מומלץ לאפות היטב ולא להוציא את העוגיות כשהן לבנבנות לגמרי,
זה רק משבח את טעמן ומרקמן). מצננים היטב.
לציפוי (לא חובה):
7. במיקרוגל או על בן מארי ממיסים את השוקולד הקצוץ, מוסיפים שמן ומערבבים.
8. טובלים כשליש מכל עוגייה בשוקולד המומס, מניחים על תבנית מרופדת בנייר אפייה
ומעבירים לקירור קצר רק כך שהציפוי יתייצב.
9. שומרים את העוגיות בקופסה אטומה בטמפרטורת החדר, או בימי קיץ חמים במקרר.
מומלץ לאכול את העוגיות כחצי יום עד יום לאחר ההכנה, אז הן הופכות לנימוחות ונמסות בפה הרבה יותר וזה משדרג במיוחד.

