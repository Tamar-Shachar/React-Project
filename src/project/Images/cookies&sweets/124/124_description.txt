עוגיות השפריץ מגיעות במקור מגרמניה ומאלזס שבצרפת (שמן במקור הגרמני- "ספריצגבק")

בצק העוגיות הוא בצק זילוף- מכינים אותו על בסיס חמאה רכה מוקצפת לאווריריות
והוא מתקבל רך מאוד, כך שמזלפים אותו על תבנית האפייה בעזרת שקית זילוף.

שמעתם זילוף ונבהלתם? חכו רגע ואל תברחו, באמת שזה לא מסובך כמו שזה נשמע,
ולא צריך להיות פה קונדיטור מנוסה כדי להכין אותן, או לזלף צורות מורכבות ומתוחכמות-
אני זילפתי את הבצק לצורת גלים גדולים, אבל אפשר פשוט לזלף אותו לצורה של פסים, עיגולים,
נקודות, פרסות, או פשוט להשתמש במזרק של עוגיות.

לאחר שהעוגיות נאפות להשחמה ומצטננות, ניתן לאכול אותן כמו שהן,
או אם רוצים- לטבול את חלקן בשוקולד מומס מכל סוג שרוצים, שמעניק להם מראה יפהפה ואלגנטי וטעם טוב.
אז נכון, העוגיות נראות אולי פשוטות למראה, אבל לא תאמינו כמה שהן טעימות וממכרות-
הן קלאסיות, אך חמאתיות ומעודנות מאוד, עם פריכות קלה מאוד, נגיעה שוקולדית מפנקת,
ובעיקר מרקם נימוח ונמס בפה שהופך אותן לממכרות במיוחד.