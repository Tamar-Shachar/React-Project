 הפעם גם עוגיות החיוכים מקבלות גירסה ביתית טעימה במיוחד,
כשהן עשויות מצמד ביסקוויטים ביתיים פריכים טעימים וחמאתיים ממולאים בקרם וניל,
ללא תוספת של חומרי טעם וריח תעשיתיים – ותודו שזה כיף גדול.

העוגיות עשויות מבצק ביסקוויט, בצק פשוט ומהיר שמכינים בקלות רבה ללא צורך במיקסר
על ידי עירבוב של חמאה מומסת עם מים וסוכר לתוך קמח עד לקבלת בצק רך במיוחד.
מי שמעדיף את עוגיות הפרצופים שלו כהות, יכול גם להוסיף קקאו לבצק שלו וליצור ביסקוויטים בטעם שוקולדי.
לאחר קירור הבצק מרדדים אותו לעלה דק, קורצים ממנו עוגיות עגולות ומתחילים ברגע הכי כיף שיש- שעת היצירה!
את הפרצופים החמודים על העוגיות הפעם נעצב בעצמנו בלי שום צורך בחותמת מיוחדת
פשוט על ידי שימוש בצנתרים לזילוף בעזרתם נטביע בעוגיות דוגמא של פה, עיניים וגבות.
למי שאין צנתרים לזילוף בבית יכול גם להיעזר במקום בפקקים נקיים של טושים ובקשי פלסטיק לשתייה.

תוכלו להיעזר בדוגמת הפרצופים שעיצבנו להשראה, או לעצב כל פרצוף שתרצו כיד הדמיון.
למי שאין סבלנות ועדיין רוצה להנות מהעוגיות הקלאסיות הללו יכול כמובן גם לוותר על עיצוב הפרצופים.

בתום האפייה ממלאים את העוגיות בקרם וניל מוקצף ומהיר על בסיס חמאה ואבקת סוכר,
שמעניק לעוגיות טעם שמזכיר ממש את מליות הקרם של עוגיות הסנדוויץ' הקנויות,
רק מחומרים ביתיים וטריים וללא תוספות תעשיתיות.

התוצאה המתקבלת- עוגיות פרצופים חמודות במיוחד בטעמי וניל ושוקו בגירסה ביתית טעימה ומשמחת במיוחד.