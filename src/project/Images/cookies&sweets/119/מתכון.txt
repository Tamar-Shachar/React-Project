כמה דברים לפני שמתחילים:
במקרה הכינותי מראש-
מתחשק לכם להתחיל בהכנות מראש ועדיין להנות מעוגיות סופר טריות?
תוכלו גם לעצב את העוגיות ולשמור אותן במקרר יומיים לפני האפייה כשהן כבר מסודרות בתבנית האפייה.
ללא גלוטן-
כדי להתאים את העוגיות לילדים הסובלים מצליאק, ניתן גם להכין אותן בשימוש בקמח עוגיות ללא גלוטן בכמות שווה.
הכנת עוגיות בשני צבעים מבצק אחד-
אם רוצים להכין עוגיות כהות ובהירות מאותו הבצק, ניתן גם להכין את הבצק הלבן, לחלק אותו לשני חלקים,
וללוש לתוך מחציתו מחצית מכמות הקקאו הדרושה.
חשוב ללוש את הבצק לאחר תוספת הקקאו כמה שפחות על מנת שלא יתקבל בצק נוקשה מדי.
 
  עוגיות חיוכים שוקו וניל
החומרים ל-30 עוגיות:
לביסקוויט חמאה:
85 גרם חמאה קרה
50 מ"ל (4 כפות) מים
80 גרם (חצי כוס פחות 2 כפות) סוכר
¼ כפית מלח
1 כפית תמצית וניל
210 גרם (כוס וחצי) קמח, מנופה
תוספת לביסקוויט קקאו – אופציה:
10 גרם (כף) קקאו מנופה (או 15 גר' לטעם מודגש)
לקרם וניל:
75 גרם חמאה, רכה מאוד
1/2 כפית תמצית וניל
קורט מלח
150 גרם (כוס ורבע) אבקת סוכר, מנופה
אופן ההכנה:
לביסקוויט חמאה:
בסיר קטן מבשלים יחד חמאה עם מים, סוכר ומלח עד שהחמאה נמסה לגמרי, ומביאים לרתיחה טובה.
מוסיפים תמצית וניל ומערבבים. מעבירים את התערובת לקערה קטנה ומניחים לשבת לשעה תוך עירבוב לעיתים,
כך שתערובת הנוזלים מצטננת היטב ומעט מסמיכה.
מנפים לתוך קערה בינונית את הקמח, במידה ורוצים ליצור עוגיות כהות מערבבים לתוך הקמח גם את הקקאו.
יוצקים לקערת הקמח בכל פעם כף-שתיים מתערובת החמאה ומערבבים ומועכים קלות בעזרת כף,
עד שהנוזלים נטמעים בקמח ונוצר בצק אחיד. חשוב שלא ללוש את הבצק יתר על המידה אלא רק עד שמתאחד.
עוטפים את הבצק בניילון נצמד ומעבירים לקירור למשך שעתיים-שלוש.
מרדדים את הבצק בין 2 ניירות אפייה לעלה בצק דק בעובי של כ-2-3 מ"מ וקורצים עיגולים בקוטר של 4 ס"מ.
יוצרים בכל עוגייה פרצופים שונים כיד הדמיון בעזרת צנתרים בגדלים שונים,
אפשר גם להיעזר במקום בפקקים נקיים של טושים ועטים ובקשי שתייה.
 
(אני השתמשתי בצנתר חלק 24 מ"מ ליצירת הפה המחייך, בצנתר חלק 12 מ"מ ליצירת גבות, עיניים עצובות ופה משתאה,
ובצנתר 3 מ"מ ליצירת אישונים קטנים. נעזרתי בקיסם עץ כדי ליצור נמשים, ואת הריסים יצרתי בעזרת סכין קטנה).
מחממים תנור ל-180 מעלות ואופים את העוגיות 10-15 דקות, מצננים.
לקרם וניל:
מכינים את הקרם רק לפני מילוי העוגיות (אל תכינו אותו מראש כי הוא מתייצב במקרר ולא נוח לעבודה).
בקערת מערבל חשמלי מקציפים חמאה רכה מאוד עם תמצית וניל וקורט מלח לדקותיים עד לקרם רך ואוורירי.
מוסיפים את אבקת הסוכר פנימה בהדרגה, מעט בכל פעם עד שנטמעת בחמאה ויוצרת קרם אחיד.
מצמידים כל שתי עוגיות בעזרת מעט ממלית (הכי קל ומהיר להיעזר בשקית זילוף לזילוף תלוליות של מלית).
שומרים את העוגיות בקופסה אטומה במקרר, מוציאים לטמפרטורת החדר לריכוך הקרם קצת לפני שאוכלים.
  הכנתם את המתכון? אל תשכחו לצלם ולשתף בתוצרים היפים שלכם!
תייגו בתמונה את עמוד האינסטגרם שלי The_Cookie_Fairy
או שתפו אותה בעמוד הפייסבוק של פיית העוגיות
 
 

