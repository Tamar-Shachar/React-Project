כמה דברים לפני שמתחילים:
במקרה הכינותי מראש-
הקוביות נשמרות היטב גם בהקפאה (כולל שכבת הקצפת מעל) כך שאין בעיה להכין אותן מראש,
לשמור במקפיא כשהעוגה מכוסה ולהפשיר במקרר כמה שעות עד לילה לפני האכילה.
הן אפילו נפלאות לאכילה גם כשהן חצי קפואות.
הקפה במתכון-
ניתן לשחק עם כמות הקפה במתכון לפי הטעם בהתאם לעוצמת הקפה שאתם אוהבים-
להפחית אותו בחצי כפית במידה ורוצים טעם קפה עדין יותר, להגדיל אותו מעט אם רוצים טעם קפה חזק ומודגש מאוד,
או להמיר חלק מכמות החלב לפי הטעם באספרסו במקום להשתמש בקפה מגורען.
סף המתיקות-
הקוביות מתקבלות מעט מתוקות אבל זה טיבן וכיף לאכול אותן בקוביות קטנות.
ללא גלוטן-
ניתן להכין את העוגה בגירסה ללא גלוטן בשימוש בביסקוויטים ללא גלוטן.
 
  קוביות עוגת כדורי שוקולד קפה לאטה
החומרים לכ-20 קוביות קטנות:
לעוגת כדורי שוקולד לבן וקפה:
250 גרם ביסקוויטים פתי בר (או ביסקוויטים ללא גלוטן)
180 גרם שוקולד לבן, קצוץ
80 גרם חמאה, בקוביות
80 מ"ל (שליש כוס) חלב
2 כפיות שטוחות קפה נמס מגורען
1/2 כפית מחית או תמצית וניל
1/4 כפית מלח
לשכבת קצפת מיוצבת:
250 מ"ל (גביע) שמנת להקצפה 38%
20 גרם (2 כפות) אבקת סוכר, מנופה
20 גרם (2 כפות) אינסטנט פודינג וניל, או מייצב קצפת
לעיטור קצפת קפה (לא חובה):
120 מ"ל (חצי גביע) שמנת להקצפה 38%
20 גרם (2 כפות) אבקת סוכר, מנופה
3/4 כפית קפה נמס מגורען
פולי קפה, לקישוט (לא חובה)
כלים:
תבנית מרובעת 20×20 ס"מ / תבנית מלבנית של 24×17 ס"מ
(אפשר לשנות תבנית לכל גודל שתרצו בעזרת מחשבון ההמרה)
אופן ההכנה:
לתחתית עוגת כדורי שוקולד לבן וקפה:
1.מכניסים את הביסקוויטים לשקית ניילון, קושרים ומרסקים היטב בעזרת מערוך- הקפידו לא לרסק את כל כמות הביסקוויטים לאבקה דקה,
אלא להשאיר גם שברים גסים עבור המרקם, הטעם והמראה. מעבירים את פירורי הביסקוויטים לקערה בינונית-גדולה.
2.בקערה בינונית נפרדת ממיסים במיקרוגל או על בן מארי את השוקולד הלבן עם חמאה וחלב, מערבבים לתערובת חלקה.
ממיסים את הקפה בכף מים רותחים ומוסיפים, מוסיפים גם את הוניל והמלח ומערבבים לתערובת חלקה.
מצננים ממש בקצרה רק כך שהתערובת לא חמה מדי למגע. יוצקים את תערובת השוקולד הלבן לקערת פירורי הביסקוויט ומערבבים.
משטחים את התערובת בתבנית מרובעת 20 ס"מ עם תחתית מרופדת בנייר אפייה. מקפיאים לכשעה להתייצבות.
לשכבת קצפת מיוצבת:
5. מקציפים במערבל חשמלי את כל חומרי הקצפת יחד לקבלת קצפת יציבה.
6. משטחים את הקצפת על תחתית כדורי השוקולד, מקפיאים את העוגה למשך כשעתיים או עד ששכבת הקצפת מתייצבת היטב
וניתן לפרוס את העוגה לקוביות יפות.
7. פורסים את העוגה לקוביות בעזרת סכין שף חלקה וחדה.
לעיטור קצפת קפה (לא חובה):
8. מקציפים במערבל חשמלי את כל חומרי הקצפת יחד לקבלת קצפת יציבה.
9. מעבירים לשקית זילוף ומעטרים את קוביות העוגה (מי שמעדיף יכול גם פשוט לשטח אותה מעל בשכבה דקה).
אם רוצים מעטרים בפולי קפה לקישוט מעל. שומרים את העוגה בקופסה אטומה במקרר, מוציאים מהמקרר קצת לפני האכילה.

