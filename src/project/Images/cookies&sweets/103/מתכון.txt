כמה דברים לפני שמתחילים:
במקרה הכינותי מראש-
אפשר להכין את החטיפים כמה ימים עד שבוע מראש ולשמור בקופסה אטומה במקרר,
לדעתי הם אפילו התאזנו מבחינת מתיקות לאחר יומיים במקרר. ניתן גם להכין אותם מראש ולשמור בהקפאה.
רמת המתיקות-
לציפוי החטיפים השתמשתי בחצי כמות של שוקולד מריר וחצי כמות של שוקולד חלב,
השוקולד המריר ממנן מעט את המתיקות החזקה של שוקולד החלב ועדיין מתקבל טעם מודגש של שוקולד חלב.
קחו בחשבון שגם בגירסה זו בדומה לחטיפי שוקולד קנויים החטיפים מתקבלים מתוקים מאוד,
מי שרוצה למנן את המתיקות יכול לצפות אותם בשוקולד מריר בלבד, או בשוקולד מריר 60-70% כדי לאזן עוד יותר.
ציפוי השוקולד-
ניתן גם לטמפרר את השוקולד כדי לקבל ציפוי מבריק ופציח שלא נמס ביד גם בטמפרטורת החדר.
חלב מרוכז ביתי-
יש צורך בחלב מרוכז עבור המתכון ואין לו כאן תחליף, הוא חלק מסוד הקסם של המתכון.
נתקעתם בלי חלב מרוכז בבית? לא מוצאים חלב מרוכז כשל"פ או ללא חלב נוכרי?
או שסתם מתחשק לכם לשדרג עוד יותר את המתכון המקורי?
תוכלו אפשר גם להכין בעצמכם חלב מרוכז מהמתכון שכאן בתחתית העמוד וזה אפילו פשוט ממש.
ניתן גם לבשל חלב מרוכז על בסיס חלב צמחי וליצור לחטיפים גירסת פרווה
על ידי שימוש בשמן קוקוס במקום החמאה וציפוי בשוקולד מריר בלבד.
קרם הקוקוס במתכון-
נתקעתם בלי קרם קוקוס בבית? אמנם הוא משבח את הטעם הקוקוסי,
אבל אפשר גם להמיר אותו בערך ב-60 מ"ל שמנת להקצפה במקום
עיצוב החטיפים-
אני שיטחתי את מלית הקוקוס וחתכתי אותה לאצבעות, מי שמעדיף יכול גם לעצב את החטיפים ידנית
לכדורים או לגלילים בעזרת לחיצה בתוך אגרוף כף היד, פעילות שיכולה להיות נחמדה גם לעבודה עם הילדים.
חשוב לקרר היטב את התערובת להתייצבות לפני שעושים זאת כדי שהתערובת תהיה דביקה פחות ויציבה יותר.
 
  באונטי – חטיף קוקוס ושוקולד ביתי
החומרים ל-30 מיני חטיפים:
למלית קוקוס רכה:
379 גרם (פחית) חלב מרוכז ממותק
80 מ"ל (שליש כוס) קרם קוקוס 19-22%
50 גרם חמאה, רכה מאוד
חצי כפית מחית וניל או תמצית טובה
קורט יפה מלח
20 גרם (כף מחוקה) גלוקוזה (לא חובה)
250 גרם (2 כוסות ושלושת רבעי) קוקוס טחון
לציפוי שוקולד:
150 גרם שוקולד מריר, קצוץ
150 גרם שוקולד חלב, קצוץ (או עוד שוקולד מריר)
1.5-2 כפות שמן, או חמאת קקאו מומסת
אופן ההכנה:
למלית קוקוס רכה:
מערבבים בקערה בינונית-גדולה חלב מרוכז עם קרם קוקוס (לא צריך להפריד את החלק השומני שבו,
פשוט לערבב את כולו ולשקול את הכמות הנדרשת. את היתרה אפשר לשמור במקפיא).
טורפים פנימה חמאה רכה מאוד, מוסיפים וניל ומלח ואם רוצים גם גלוקוזה ומערבבים לתערובת חלקה.
מוסיפים את הקוקוס הטחון ומערבבים היטב כך שמצופה בתערובת.
מעבירים את התערובת הרכה והדביקה לתבנית מרופדת בנייר אפייה,
מניחים ניילון נצמד או נייר אפייה נוסף מעל ומשטחים את התערובת תוך דחיסה בעזרת מערוך
או פשוט בכפות הידיים לשכבה בעובי של כ-2 ס"מ
(מתקבל ריבוע של כ-20×20 ס"מ, אפשר לשטח אותו גם בתוך תבנית באותו הגודל רק חשוב לדחוס היטב).
מקפיאים למשך כשעתיים וחצי או יותר עד ששכבת הקוקוס יציבה מאוד.
מסירים את הניילון או נייר האפייה מעל וחותכים בזריזות את משטח הקוקוס היציב לקוביות או לאצבעות בגודל הרצוי.
מעבירים את החטיפים למקפיא עד לרגע הציפוי.
(לא מומלץ ליצור חטיפים צרים מדי או ארוכים מדי כדי שלא להקשות על תהליך הטבילה בשוקולד,
אני יצרתי אצבעות של בערך 2.5×5 ס"מ ואפשר גם ליצור אצבעות קצרות יותר כדי להקל על העבודה).
מי שמעדיף יכול במקום ליצור מהתערובת לאחר קירור כדורים או גלילים בעזרת כפות הידיים.
לציפוי שוקולד:
מכינים בהישג יד תבנית מרופדת בנייר אפייה. ממיסים את שני סוגי השוקולד יחד על בן מארי
(סיר המונח מעל לסיר נוסף ובו מים רותחים, במקרה הזה לא מומלץ להמיס את השוקולד במיקרו).
מוסיפים שמן או חמאת קקאו מומסת לדילול ומערבבים לציפוי חלק ודליל.
מניחים את הסיר על משטח העבודה, מניחים בכל פעם חטיף קוקוס בתוך השוקולד המומס,
הופכים בזריזות בעזרת מזלג כך שיצופה מכל צדדיו, מרימים אותו מצידו התחתון על גבי המזלג,
מנערים קלות להסרת עודפי שוקולד ומניחים על נייר האפייה.
(מאחר וקל בהרבה לצפות את החטיפים כשהם קפואים ויציבים, בזמן העבודה לא כדאי להוציא את כל החטיפים מהמקפיא
בבת אחת כדי שהמלית לא תתרכך ותתפורר. עדיף בכל פעם להוציא כמה חטיפים החוצה, לצפות וכן הלאה).
אם רוצים יוצרים עיטור על גבי הציפוי כמו בתמונה בעזרת לחיצות מהירות של שיני מזלג
לרוחב החטיפים כשהציפוי עדיין נוזלי מעט אך כמעט מתייצב (אפשר לראות איך עושים זאת בדיוק באופן ההכנה שהעליתי לאינסטגרם).
אפשר גם לוותר לגמרי על העיטור או לקשט בפסים של שוקולד מומס או פשוט לפזר קצת קוקוס טחון מעל.
מעבירים את החטיפים לקירור קצרצר במקרר להתייצבות הציפוי, מעבירים לקופסה אטומה ושומרים במקרר.

