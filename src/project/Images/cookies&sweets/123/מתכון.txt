מה דברים לפני שמתחילים:
במקרה הכינותי מראש-
העוגיות במיטבן ביום ההכנה או למחרת.
ביום ההכנה חלקן החיצוני קצת יותר פריך ולמחרת מתרכך יותר, בשני המקרים הן מאוד טעימות.
אני שמרתי אותן בטמפרטורת החדר ביום ההכנה, למחרת כדאי להעביר לקופסה אטומה במקרר.
הכנת העוגיות ללא המלית-
המתכון לבצק הוא מתכון עוגיות השוקולד צ'יפס הקבוע שלי,
כל שבהחלט אין בעיה לוותר על מלית הגבינה ולהשתמש במתכון להכנת עוגיות שוקולד צ'יפס רגילות.
במקרה כזה זמן האפייה יתקצר לכ-10-12 דקות במצב טורבו עבור כדורי בצק של 3.5 ס"מ לכל עוגייה.
ללא שיבולת שועל-
ניתן להמיר את שיבולת השועל במתכון במשקל שווה של קמח.
ללא גלוטן-
ניתן להכין את העוגיות בגירסה ללא גלוטן בהמרת כמות הקמח במתכון בקמח ללא גלוטן כמו קמח תמי או קמח כרגיל במשקל שווה,
ושימוש בשיבולת שועל מהירה ללא גלוטן.
 
  עוגיות שוקולד צ'יפס ושיבולת שועל במילוי עוגת גבינה
החומרים ל-15 עוגיות גדולות (9 ס"מ):
לעוגיות שוקולד צ'יפס ושיבולת שועל:
150 גרם חמאה, רכה מאוד
100 גרם (שליש כוס דחוסה ועוד כף מלאה) סוכר חום כהה
40 גרם (4 כפות) סוכר לבן
1/2 כפית מלח
1 ביצה L
140 גרם (כוס) קמח
100 גרם (כוס דחוסה) שיבולת שועל להכנה מהירה
3/4 כפית סודה לשתייה
1/4 כפית אבקת אפייה
200 גרם (כוס) שוקולד צ'יפס מריר, או שוקולד קצוץ
לקרם עוגת גבינה:
180 גרם גבינת שמנת 16-30%
30 גרם (רבע כוס) אבקת סוכר, מנופה
1/2 כפית מחית או תמצית וניל
10 גרם (כף) אינסטנט פודינג וניל
קורט מלח
אופן ההכנה:
לעוגיות שוקולד צ'יפס ושיבולת שועל:
1. טורפים בקערה גדולה את החמאה הרכה עם שני סוגי הסוכר והמלח לקרם רך. מוסיפים ביצה וטורפים להטמעה.
2. מוסיפים קמח, שיבולת שועל, סודה לשתייה ואבקת אפייה ומערבבים כמעט עד לקבלת בצק אחיד.
3. שומרים בצד 50 גרם מהשוקולד צ'יפס עבור עיטור העוגיות ומוסיפים את השאר לבצק, מערבבים כך שהשוקולד צ'יפס יתפזר בבצק בצורה שווה. מעבירים את הבצק למקרר לשעה כך שיתייצב ויקל על עיצוב העוגיות. בינתיים מכינים את המלית.
לקרם עוגת גבינה:
4. טורפים יחד בקערה בינונית-קטנה את כל חומרי המלית לקרם חלק, מעבירים למקרר לשעה.
5. יוצרים מהבצק כדורים של כ-3.5 ס"מ (יתקבלו כ-30 כדורים).
6. לעיצוב העוגיות משטחים בכל פעם כדור בצק על נייר אפייה בעזרת כף יד מקומחת קלות. מניחים במרכז העוגייה שקיבלנו כפית שטוחה ממלית הגבינה.
משטחים כדור בצק נוסף בידיים מקומחות לקבלת עוגייה בגודל דומה, ומניחים אותה מעל למלית הגבינה. מהדקים סביב כדי לאטום את המלית
בין שתי העוגיות (קצת כמו רביולי). לסיום מגלגלים בעדינות את העוגיות הממולאות בין כפות הידיים לכדור.
7. מפזרים את העוגיות במרווחים גדולים על 2 תבניות תנור מרופדות בנייר אפייה ומשטחים קלות בכף היד- קחו בחשבון שהעוגיות תופחות מאוד באפייה.
מעטרים את העוגיות ביתרת השוקולד צ'יפס ששמרנו בצד. למרקם מירבי מומלץ להעביר את העוגיות לקירור למשך שעה בשלב זה כך להתייצבות.
8. מחממים תנור ל-180 מעלות ואופים את העוגיות 14-18 דקות כך שהן אפויות למראה ומשחימות (דאגו לאפות אותן דיו, אפייה פחותה מדי תשאיר את העוגיה רכה מדי ובמרקם פחות מוצלח). מצננים היטב וזוללים.  העוגיות במיטבן ביום ההכנה ולמחרת.

