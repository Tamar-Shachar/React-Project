 כמה דברים לפני שמתחילים:
הממרח לציפוי-
אני הכנתי את הקוביות בציפוי ממרח לוטוס סטנדרטי (עם המכסה האדום) שמעניק ציפוי לוטוסי חלק, גולשים רבים הכינו אותו גם בציפוי ממרח לוטוס קראנץ' (מכסה צהוב) שיוצר ציפוי משובץ בחתיכות עוגיות, ודיווחו שגם כך יצא מעולה – אתם מוזמנים להשתמש בסוג הציפוי שאתם מעדיפים.
גיוונים בטעמים-
במצברוח שוקולדי במיוחד? אפשר גם לטבול את הקוביות בשוקולד מריר או שוקולד חלב מומס לציפוי באותו האופן. 300-350 גרם של שוקולד קצוץ מומס יספיקו, מומלץ גם להוסיף להם 2 כפות שמן לדילול.
במקרה הכינותי מראש-
הקוביות נשמרות היטב גם בהקפאה, כך שניתן להכין אותן מראש ולשמור בקופסה אטומה במקפיא, ואפילו לנשנש אותן חצי קפואות.
תבנית האפייה-
אין לכם תבנית מרובעת 20 ס"מ? אין בעיה להכין את הקוביות גם בתבנית מלבנית שיש לכם בהישג יד, רק דאגו להגדיל כמויות בהתאם על מנת שהקוביות לא יתקבלו נמוכות יתר על המידה.
טיפ לאיחסון-
את הקוביות עצמן יש לסדר בקופסה אטומה בשכבה אחידה, ולשמור במקרר עד לרגע ההגשה, כדי לשמור על ציפוי הלוטוס יציב ומוצק. אל תתפתו להניח אותן אחת על השנייה בערימה גבוהה כמו בתמונה, כי בדיוק כמוני תגלו בדרך הקשה שברגע שהציפוי יתרכך, הן עלולות להידבק
חשוב לומר-
המתכון נכתב עבור לוטוס כחלק מפרויקט מתכונים מיוחד לשבועות.
 
  גלידוניות עוגת גבינה, שוקולד לבן ולוטוס ממכרות
החומרים ל-36 קוביות:
לבסיס לוטוס ואגוזים:
150 גרם עוגיות לוטוס
50 גרם אגוזי לוז, או פקאנים טבעיים
1/4 כפית קינמון טחון
קורט מלח
50 גרם חמאה, מומסת
לעוגת גבינה ושוקולד לבן:
150 גרם שוקולד לבן, קצוץ
450 גרם (2 גביעים) גבינת שמנת 25-30%, בטמפרטורת החדר
50 גרם (רבע כוס) סוכר
1/2 כפית מחית וניל או תמצית טובה
1 כף קמח
2 ביצים גדולות
לציפוי לוטוס מומס:
צנצנת ושליש ממרח לוטוס
כלים:
תבנית מרובעת 20×20 ס"מ
או תבנית מלבנית של 24×17 ס"מ (או כל נפח דומה)
(הגדילו כמויות אם אתם מגדילים תבנית- אפשר להיעזר במחשבון ההמרה)
אופן ההכנה:
לבסיס לוטוס ואגוזים:
מחממים תנור ל-160 מעלות בחום עליון ותחתון (לא בטורבו). טוחנים במעבד מזון עוגיות לוטוס עם אגוזים, קינמון ומלח לפירורים דקים. מוסיפים חמאה מומסת ומערבבים. מהדקים היטב לתחתית תבנית מרובעת 20 ס"מ עם תחתית מרופדת בנייר אפייה בעזרת כף.
לעוגת גבינה ושוקולד לבן:
ממיסים במיקרוגל או על בן מארי (סיר המונח על סיר נוסף ובו מים רותחים) את השוקולד הלבן. מערבבים בקערה בינונית גבינת שמנת, סוכר, מחית או תמצית וניל וקמח. מוסיפים ביצים ומערבבים, אפשר להיעזר במטרפה. מוסיפים את השוקולד הלבן המומס ומערבבים לבלילה אחידה. יוצקים על התחתית, ואופים 35-40 דקות כך שהתערובת יציבה למראה בדפנות, אך עדיין  רוטטת במרכז. מכבים את התנור, פותחים טיפונת את דלת התנור ומצננים חצי שעה-שעה בפנים. מצננים היטב בטמפרטורת החדר ומעבירים את העוגה לקירור לכמה שעות ורצוי למשך הלילה להתייצבות. מחלצים את העוגה בעדינות מהתבנית, מיישרים את דפנות העוגה בסכין, ופורסים לקוביות של 3 ס"מ (אפשר להיעזר בסרגל). מומלץ בשלב הזה להקפיא את הקוביות לשעה כדי להקל על שלב הציפוי.
לציפוי לוטוס מומס:
מכינים בהישג יד תבנית גדולה מרופדת בנייר אפייה. מעבירים את ממרח הלוטוס לקערה ומחממים כ-20 שניות במיקרוגל להמסה, או קצרות על בן מארי. מניחים בכל פעם קוביית עוגה בקערת הציפוי, הופכים בעזרת מזלג כך שתצופה היטב, מרימים בעדינות על מזלג מצידה התחתון, מנערים קלות כך שעודפי ציפוי יטפטפו ומניחים במרווחים על תבנית מרופדת בנייר אפייה. במידה והציפוי מתחיל להסמיך מדי במהלך הטבילה, אפשר להחזיר אותו לחימום קצרצר. מקררים להתייצבות הציפוי, אם יש לכם מקום במקפיא מומלץ עוד יותר להקפיא להתייצבות, כך יהיה לכם קל בהרבה להרים את הקוביות ולהעביר לקופסה אטומה מבלי להשאיר טביעות אצבעות על הציפוי. אם רוצים ניתן גם לאחר קירור ליישר את הקוביות בסכין ולהסיר שלוליות לוטוס שהצטברו מהצדדים. מעבירים את הקוביות בזהירות לקופסה אטומה בשכבה אחת, שומרים במקרר עד לרגע האכילה. ניתן לשמור את הקוביות גם בקופסה אטומה בהקפאה.

