מי שכבר טעם בחייו קרמבו ביתי ידע לומר שההבדל בינו לבין הקרמבו התעשייתי הוא שמיים וארץ-
חסל סדר העוגייה הרכה מדי עם המרנג העייף, המתוק והג'לטיני מעט וציפוי הצימקאו.
הכינו אותו מעוגיית חמאה טובה, במילוי מרנג טרי ובציפוי שוקולד איכותי ותקבלו פינוק מענג,
שגם מי שחשב שהוא שונא קרמבו לא יצליח לעמוד בפניו.

הפעם הקרמבו מקבל גירסה טעימה במיוחד, בשילוב טעמים ייחודי וטעים כל כך,
שיוצר את אחד הקרמבואים המפתיעים והכיפיים שתטעמו.
הקרמבואים הללו מורכבים מתחתית קראנצ'ית ומתפצפצת של פצפוצי אורז מעורבים בשוקולד מריר בתוספת קצת טחינה גולמית שמעניקה לבסיסי השוקולד טעם חלבה עדין.
על התחתית מזלפים מרנג אוורירי בטעם מפתיע של דבש שמתפוצץ בפה בכל נגיסה.
בניגוד למתכוני הקרמבו הקלאסיים שמכינים ממרנג איטלקי שדורש בישול סירופ סוכר לטמפרטורה מדוייקת,
את הקרמבו הזה מכינים הפעם ממרנג שוויצרי, מרנג עשוי חלבונים שפשוט מבשלים עם סוכר על גבי בן מארי, סיר ובו מים רותחים עד שהסוכר נמס והתערובת הופכת חמה למדי, ומקציפים לקרם יציב.
פרט לכך שהמרנג קל יותר להכנה ויחסוך לכם שפריצים של סירופ סוכר על קערת המערבל, הוא גם יוצר קרמבו במרקם קליל ואוורירי הרבה יותר.

התוצאה המתקבלת-
קרמבואים קטנטנים שנזללים בביס אחד, בשילוב טעמים כיפי במיוחד שקשה להפסיק לאכול, עם עטיפה שוקולדית מרירה מבחוץ ומלית דבש אוורירית וממכרת בפנים.
ללא צורך באפייה ואפילו ללא מוצרי חלב כך שיתאימו גם למי שמחפש קינוח פרווה לסוף הארוחה.
אני באופן אישי לא הצלחתי להתאפק ונשנשתי מהם עוד ועוד.