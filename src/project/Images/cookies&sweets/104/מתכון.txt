כמה דברים לפני שמתחילים:
צילומי הכנת המתכון-
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש-
אפשר להכין את החטיפים כמה ימים עד שבוע מראש ולשמור בקופסה אטומה במקרר.
ניתן גם להכין אותם מראש ולשמור בהקפאה.
רמת המתיקות-
בדומה לממתקי שוקולד קנויים, הממתקים מתקבלים יחסית מתוקים ולכן מומלץ ליצור אותם
קטנים בהתאם (אני יצרתי חטיפים של 4.5×2 ס"מ).
מחית פיסטוק / חמאת פיסטוק-
ניתן לרכוש מחית פיסטוק בחנויות האפייה המובחרות, או להשתמש בחמאת פיסטוק שנמכרת בחנויות הטבע.
(הכוונה כאן לא לממרחים ממותקים למילוי עוגות כמו ממרח בטעם פיסטוק או קרם פיסטוק ושוקולד לבן, אלא למחית פיסטוק 100%).
עיצוב החטיפים-
אפשר ליצור את החטיפים בכל דרך שרוצים: אני מילאתי את התערובת הפעם בתבנית סיליקון כדי להקל,
אפשר גם פשוט לשטח אותה על נייר אפייה ולאחר קירור לחתוך לאצבעות (כמו שהכנתי את מתכון הבאונטי הקלאסי)
או לקרר את התערובת ולאחר לעצב אותה ידנית לכדורים או לגלילים.
מכורי פיסטוק אמיתיים?
תוכלו להמיר כמה כפות מכמות הקוקוס בפיסטוק טחון
לא אוהבים פיסטוק?
למה שלא תכינו את המתכון המושלם לבאונטי ביתי קלאסי?
  באונטי פיסטוק
החומרים לכ-50 מיני מיני חטיפים:
למלית קוקוס-פיסטוק רכה:
379 גרם (פחית) חלב מרוכז ממותק
80 גרם (4 כפות שטוחות) מחית פיסטוק או חמאת פיסטוק, בטמפ' החדר
45 מ"ל (3 כפות) שמנת מתוקה
50 גרם חמאה, רכה מאוד
1/2 כפית מחית או תמצית וניל
1/4 כפית מלח
250 גרם (2 כוסות ושלושת רבעי) קוקוס טחון
לציפוי שוקולד לבן-פיסטוק:
300 גרם שוקולד לבן, קצוץ
40 גרם (2 כפות שטוחות) מחית פיסטוק או חמאת פיסטוק, בטמפ' החדר
1 כף שמן, או חמאת קקאו מומסת
אופן ההכנה:
למלית קוקוס-פיסטוק רכה:
1.	טורפים בקערה בינונית-גדולה חלב מרוכז עם מחית או חמאת פיסטוק בעזרת מטרפה
(מומלץ לתת למחית הפיסטוק עירבוב טוב לפני השימוש למניעת גושים, אפשר גם לחמם מעט לריכוך אם צריך).
2.	מוסיפים גם שמנת מתוקה, חמאה רכה, וניל ומלח וטורפים לתערובת חלקה.
3.	מוסיפים את הקוקוס הטחון ומערבבים היטב בכף לתערובת סמיכה ודביקה.
4.	מחלקים את התערובת בין שקעים קטנים בתבנית סיליקון ודוחסים היטב,
או- מעבירים את התערובת לתבנית מכוסה בנייר אפייה, מניחים נייר אפייה נוסף מעל
ומרדדים או משטחים בכפות הידיים לשכבה בעובי של כ-2 ס"מ.
מעבירים למקפיא למשך כשעתיים וחצי או עד שהחטיפים יציבים מאוד.
5.	שולפים את החטיפים בעדינות מתבנית הסיליקון, או חותכים את משטח הקוקוס שיצרתם לקוביות
או לאצבעות בגודל הרצוי. (אני יצרתי חטיפים של 4.5×2 ס"מ. לא מומלץ ליצור חטיפים צרים מדי
כדי שלא להקשות על תהליך הציפוי). מעבירים את החטיפים למקפיא עד לציפוי.
לציפוי שוקולד לבן-פיסטוק:
•	מכינים בהישג יד תבנית גדולה מרופדת בנייר אפייה. ממיסים את השוקולד הלבן על בן מארי
(סיר המונח מעל לסיר נוסף ובו מים רותחים, במקרה הזה לא מומלץ להמיס את השוקולד במיקרו).
•	מוסיפים מחית או חמאת פיסטוק, בטמפ' החדר וטורפים להטמעה (מומלץ לתת למחית הפיסטוק עירבוב טוב
לפני השימוש למניעת גושים, אפשר גם לחמם מעט לריכוך אם צריך).
מוסיפים לשוקולד גם שמן או חמאת קקאו מומסת לדילול לפי הצורך ומערבבים לציפוי חלק ודליל.
•	מניחים את סיר השוקולד על משטח העבודה. מניחים בכל פעם חטיף קוקוס בתוך השוקולד המומס,
הופכים בזריזות בעזרת מזלג כך שיצופה מכל צדדיו, מרימים אותו מצידו התחתון על גבי המזלג,
מנערים קלות להסרת עודפי שוקולד ומניחים על נייר האפייה.
(מאחר וקל בהרבה לצפות את הממתקים כשהם קפואים, עדיף להוציא בכל פעם כמה ממתקים מהמקפיא לציפוי
כדי שלא ינמסו, בעיקר בימים חמים).
•	מעבירים לקירור קצרצר במקרר להתייצבות הציפוי, מעבירים לקופסה אטומה ושומרים במקרר.

