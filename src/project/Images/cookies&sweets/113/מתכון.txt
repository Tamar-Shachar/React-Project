כמה דברים לפני שמתחילים:
במקרה הכינותי מראש-
הכדורים נשמרים יפה בקופסה אטומה במקרר כך שאין בעיה להכין אותם כמה ימים לפני האכילה לפחות,
אפשר גם להקפיא אותם לתקופה ארוכה.
במהלך ההכנה אין בעיה לעצור בכל שלב ולשמור את הכדורים בינתיים בהקפאה עד לביצוע השלב הבא.
המרציפן עבור המתכון-
חשוב להשתמש במרציפן איכותי  ומשובח עם אחוז גבוה של שקדים (50% לפחות- צריך להיות מצוין על האריזה)
על מנת שיעניק לכדורים טעם שקדים דומיננטי וטעים ויהיה רך מאוד ונוח לעבודה כך שלא תתקשו לעבוד איתו.
ניתן לרכוש מרציפן כזה בחנויות מתמחות למוצרי אפייה.
מי שרוצה יכול גם לטרוח ולהכין מרציפן לבד בבית לפי המתכון להכנת מרציפן ביתי שפורסם כאן אתמול,
המרציפן הביתי מהיר (שיטת המאסה הקרה) יתאים יותר מבחינת רמת המתיקות, במידת הצורך אפשר להוסיף לו
עוד חצי כף של סירופ תירס/גלוקוזה כדי לקבל מרציפן רך וגמיש יותר.
מחית פיסטוק-
מחית פיסטוק ניתן לרכוש בחנויות האפייה המובחרות. במידה ולא מוצאים,
ניתן גם לרכוש חמאת פיסטוק בחנויות טבע שיכולה גם היא להיות תחליף.
שכבת הנוגט-
בממתק המקורי כדור הפיסטוק מצופה בשכבה של נוגט, ניסיתי גם לטבול את הכדורים במחית פרלינה (ממרח נוגט) איכותית בתוספת מעט חמאה,
אבל לטעמי דווקא נוטלה העניקה במקרה הזה תוצאה מוצלחת יותר ומתוקה פחות ולכן זו ההמלצה שלי הפעם.
מי שרוצה יכול להמיר את ממרח השוקולד-אגוזים ב-120 גרם מחית פרלינה/נוגט בתוספת 30 גרם חמאה מומסת או חמאת קקאו.
  כדורי מוצארט תוצרת בית
החומרים ל-20 כדורים:
לכדורי מוצרט:
300 גרם מרציפן משובח (50% שקדים לפחות)
20 גרם (כף) מחית פיסטוק
10 גרם (כף) אבקת סוכר
150 גרם נוטלה  (או ממרח שוקולד-אגוזים ללא חלב לגירסת פרווה טבעונית)
כמה טיפות תמצית שקדים (לא חובה)
מעט אבקת סוכר, לקימוח
לציפוי שוקולד מריר משובח:
200 גרם שוקולד מריר 60-70%, קצוץ
1 כף שמן חמניות/קנולה, או חמאת קקאו מומסת
מעט פיסטוקים טחונים או גרוסים דק, לעיטור
אופן ההכנה:
לכדורי מוצרט:
שכבה 1- מרציפן פיסטוק:
מעבירים לקערה בינונית-קטנה שליש מכמות המרציפן, לשים אותו מעט לריכוך.
מורחים על המרציפן את מחית הפיסטוק ולשים יחד בכף היד תוך כדי מעיכת המרציפן, עד לקבלת מרציפן פיסטוק בגוון ירקרק ואחיד.
(בתחילה זה יראה כאילו הממרח הרך והמרציפן הנוקשה יותר לעולם לא יתאחדו, אבל זה יקרה די מהר).
מוסיפים אבקת סוכר ולשים קלות לספיגת השומניות.
יוצרים מהמרציפן 20 כדורים קטנטנים בקוטר של 1.5-2 ס"מ, אפשר לקמח את הידיים באבקת סוכר בזמן העבודה כדי להקל.
מקפיאים את המרציפן לחצי שעה-שעה כך שהכדורים מתייצבים היטב, אפשר גם יותר.
שכבה 2- ציפוי ממרח שוקולד-אגוזים:
כשהכדורים קופאים ומתייצבים עוברים לשכבה הבאה. מכינים בהישג יד תבנית מרופדת בנייר אפייה.
מחממים מעט את הנוטלה במיקרוגל או על בן מארי כך שמתרככת והופכת לאפשרית לטבילה ולציפוי.
טובלים בכל פעם כדור של מרציפן פיסטוק בתערובת, מגלגלים בעזרת מזלג כך שיצופה בשכבה שמנמנה של ממרח מכל הצדדים,
מרימים בעדינות על המזלג ומעבירים לתבנית מרופדת בנייר אפייה.
מקפיאים לשעה כך שהכדורים מתייצבים היטב, אפשר גם יותר.
שכבה 3- מרציפן שקדים:
לאחר שהכדורים קפאו והתייצבו היטב עוטפים אותם בשכבת מרציפן נוספת.
לשים מעט את יתרת כמות המרציפן לריכוך, מטפטפים עליו מעט תמצית השקדים ולשים יחד.
מחלקים את המרציפן ל-20 כדורים.
משטחים בכל פעם כדור מרציפן בעזרת מערוך קטן או בעזרת כף ביד על גבי נייר אפייה או ניילון נצמד מקומח במעט אבקת סוכר,
מוציאים בכל פעם כדור מוצארט מהמקפיא ומניחים במרכז. עוטפים את הכדור בשכבת מרציפן ומגלגלים בכף היד לכדור עגול ויפה.
(במזג האוויר הלוהט הנוכחי, ציפוי הממרח יימס די מהר מחוץ לקירור ולכן כדאי בכל פעם להוציא רק כמה כדורים בודדים,
לעטוף אותם במרציפן ורק אז להוציא נוספים).
חוזרים על הפעולה עם כל הכדורים, מקפיאים לחצי שעה-שעה כך שהכדורים מתייצבים היטב, אפשר גם יותר.
לציפוי שוקולד מריר משובח:
מכינים בהישג יד תבנית מרופדת בנייר אפייה.
ממיסים את השוקולד המריר על בן מארי (סיר קטן המונח על גבי סיר נוסף ובו מים רותחים), מוסיפים שמן לדילול ומערבבים.
מניחים בכל פעם כדור מרציפן בתוך בריכת השוקולד, מגלגלים קלות בעזרת מזלג כך שיצופה לחלוטין,
מרימים את הכדור בעדינות מצידו התחתון על גבי המזלג, מנערים קלות כך שעודפי שוקולד יטפטפו ומניחים על התבנית.
מפזרים מיד מעט פיסטוקים טחונים או גרוסים דק לעיטור.
מקררים מעט להתייצבות. שומרים בקופסה אטומה במקרר.

