בניגוד לסמבוסק של המאפיות אותו יוצרים מבצק דק יחסית ואופים במכת חום גבוהה בטאבון לקבלת מעטפת בצק קצת קריספית,
את הסמבוסקים שלי הכנתי מבצק קצת יותר רך ושמנמן המבוסס על מתכון ישן נושן של רוני ונציה,
מה שהופך את המאפים למושלמים גם לילדים.

את הסמבוסקים שלי מילאתי במלית האהובה עליי- "צהובה ובולגרית",
אבל אתם יכולים להשתולל ולמלא את הסמבוסק גם ברוטב פיצה עם גבנ"צ וזיתים,
בבשר טחון, בירקות מוקפצים או בכל מלית טעימה שאתם אוהבים.

אני הכנתי אותם גדולים יחסית (באורך של בערך 16 ס"מ)  כך שיחד עם סלט קטן בצד הם לגמרי יוצרים ארוחה שלמה ומשביעה.
מי שמעדיף לקבל נשנושים קטנים יותר, יכול גם ליצור מהבצק הרבה מאפים קטנים במקום.
המאפים עוברים מצוין הקפאה וניתן גם להקפיא אותם ולחמם בארוחה הבאה,
או לקחת אותם כצידה לדרך בפיקניקים או בנסיעות במקום סנדוויץ' טוב.

אז אם גם אתם נותרתם עם הרבה שאריות של גבינות  במקרר אחרי שבועות,
תוכלו גם אתם לנצל אותן ולהנות מסמבוסק רכים מלאים בהרבה גבינה שכל המשפחה תאהב,
מושלמים לארוחת הבוקר או הערב, או אפילו כארוחת צהריים קלה.