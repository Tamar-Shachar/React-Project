כמה דברים לפני שמתחילים:
במקרה הכינותי מראש-
הסמבוסקים במיטבם ביום ההכנה, והכי טעימים מיד אחרי האפייה כשהמלית עדיין חמימה,
אבל אפשר גם לאפות אותם כמה שעות מראש ואפילו יום קודם, לשמור בקופסה אטומה במקרר ולחמם לפני ההגשה.
כדי שמלית הגבינה תימס ותהפוך שוב רכה ועם חוטי גבינה נמתחת בכל נגיסה.
ניתן גם להקפיא את הסמבוסק לאחר האפייה בקופסה אטומה היטב ולהפשיר בכל פעם שרוצים לנשנש.
אם מעדיפים להנות ממאפה טרי ישר מהתנור, אפשר גם להקפיא את המאפים לאחר העיצוב ולפני התפחה שניה,
ולפני שרוצים לאפות להפשיר, להתפיח לרבע שעה ולאפות.
שלא תגידו שלא אמרתי- מומלץ בחום להכפיל כמויות ולהקפיא חלק מהמאפים לזלילה עתידית,
הם פיתרון מעולה לנשנושים במהלך היום ואצלנו התחסלו בצ'יק.
הגבינות למלית-
המלית מתקבלת בטעם מודגש ומלוח של גבינה בולגרית,
מי שמעדיף לקבל מלית פחות מלוחה ובטעם עדין יותר לילדים,
יכול להמיר מחצית מכמות הגבינה הבולגרית בגבינה כחושה לאפייה (דוגמת גבינה כנען/טוב טעם), או בגבינת ריקוטה.
גיוונים בטעמים-
ניתן לשדרג את טעמי מלית הגבינה על ידי כל תוספת שאוהבים-
זיתים קצוצים, עגבניות מיובשות או עשבי תיבול טריים כמו זעתר, בזיליקום, או אורגנו טרי.
(אני הכנתי אותם פעם גם עם רוטב עגבניות יחד עם מלית הגבינות בתוספת אורגנו וזיתים ויצא מצוין).
ניתן גם להכין את המאפים עם כל מלית אחרים שאוהבים, וליצור סמבוסק פיצה, סמבוסק חומוס,
סמבוסק בשר או סמבוסק במילוי ירקות מוקפצים.
 
  סמבוסק גבינה רכים
החומרים ל-7 יחידות גדולות (16 ס"מ):
לבצק:
420 גרם (3 כוסות) קמח
6 גרם (2/3 כף) שמרים יבשים או 18 גרם שמרים טריים
1 כפית סוכר
1 כפית מלח
2 כפות שמן זית
1 כף דבש
240 מ"ל (כוס) מים, חמימים
למלית גבינות:
150 גרם (כוס) גבינה בולגרית או גבינת פטה, מפוררת
150 גרם (כוס) גבינה קשה, מגוררת (אני השתמשתי בחצי קשקוול-חצי מוצרלה, אפשר גם גבנ"צ)
לציפוי:
1 ביצה
1 כף שמן זית
שומשום
זעתר יבש (לא חובה)
אופן ההכנה:
בקערת מערבל חשמלי עם וו הלישה מערבבים קמח, שמרים וסוכר. מוסיפים מלח, שמן זית ודבש ולשים קלות.
מוסיפים מים חמימים בהדרגה ולשים קלות לקבלת בצק. מוסיפים ללוש 8 דקות נוספות לבצק חלק ואלסטי.
מעצבים את הבצק לכדור, מעבירים לקערה גדולה משומנת קלות, מכסים במגבת נקייה או בניילון נצמד ומתפיחים עד להכפלת הנפח.
בינתיים מערבבים את הגבינות יחד ומניחים בצד.
מחממים תנור ל-200 מעלות במצב טורבו. מוציאים מהבצק התפוח את האוויר ומחלקים ל-7 חלקים שווים.
מרדדים כל חלק לעיגול דק, מניחים כמות נדיבה של מלית גבינות על צד אחד של עיגול הבצק
(2-3 כפות, אני פשוט חילקתי את המלית ל-7),
מקפלים את הצד השני מעל למלית תוך מתיחה קלה לקבלת צורת חצי עיגול ואוטמים היטב בעזרת קצות האצבעות.
לוחצים על גבי הדפנות עם מזלג מקומח לסגירה הדוקה.
מפזרים את המאפים על 2 תבניות תנור מרופדות בנייר אפייה, מכסים במגבת נקייה או בניילון נצמד ומתפיחים לרבע שעה
(כן- לא צריך לתת למאפים התפחה להכפלת הנפח במקרה הזה, רק לתת להם לנוח קצת).
במידה ולא רוצים לקבל מאפים רכים מאוד אלא בצק טיפונת יותר נוקשה כמו במאפיות, אפשר לוותר על ההתפחה ולהכניס ישר לתנור.
מברישים את המאפים בביצה טרופה עם שמן זית, מפזרים מעל שומשום בנדיבות ואם רוצים קצת זעתר יבש
ואופים 15-18 דקות להשחמה יפה. מצננים טיפונת וזוללים את המאפים בעודם חמים.

