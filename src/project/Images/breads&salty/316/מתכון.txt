כמה דברים לפני שמתחילים:
עשבי התיבול במלית-
במידה ולא אוהבים כוסברה ו/או בצל ירוק, או מכינים את הפיתות לילדים אין בעיה גם לוותר עליהן במלית.
אפשר גם להמיר את עשבי התיבול לכל עשב תיבול טרי אחר שאותם אוהבים, כמו אורגנו או בזיליקום,
או לגוון בכל תוספת אחרת שאתם אוהבים כמו זיתים קצוצים, עגבניות מיובשות ועוד.
הגבינות במלית-
הפיתות מצויינות בשילוב הגבינות המתכון, אבל בהחלט אפשר גם לגוון ולהשתמש בגבינות אחרות שיש בבית.
את גבינת הצ'דר אפשר להחליף בכל גבינה קשה, כמו אמנטל, גאודה או קשקוול,
את הפטה אפשר להמיר בגבינות חצי קשות אחרות דוגמת בולגרית.
הפעם מילאתי את הפיתות שלי בתערובת של כמה גבינות קשות שנשארו לי משבועות- גאודה, מנצ'נגו וקשקבל, וזה גם עבד מצוין.
גיוונים בטעמים-
אפשר להשתמש במתכון כבסיס ולגוון אותו בכל מלית אחרת שאתם אוהבים-
מלית פיצה, מלית פירה ובצל מטוגן, מלית תרד וגבינות ועוד ועוד.
לפני שתשאלו-
אפשר גם להשתמש בקמח שמרים במקום כמות הקמח, באותה הכמות.
הפיתות במיטבן ביום ההכנה-
המאפים הכי טעימים קרוב למועד ההכנה כשהם טריים וחמימים, כך שהכי כדאי לטגן אותם קרוב למועד האכילה.
כדי לקצר בזמנים, את הבצק עצמו אפשר גם להתפיח לילה קודם ולשמור מכוסה בקירור עד
להכנת הפיתות. (שימו לב שלאחר עיצוב הפיתות אין צורך בהתפחה שנייה, אלא ממלאים ומיד מטגנים).
אם נשארות לכן פיתות מיותרות (איך?) ניתן גם להקפיא אותן ובהמשך השבוע להפשיר ולהנות מארוחה שלמה בפיתה.
 
   פיתות חמות ממולאות בפטה ובצל ירוק
החומרים ל-10 פיתות ממולאות:
לבצק:
500 גרם (3 כוסות וחצי ועוד כף) קמח
8 גרם (כפית ו-2/3) שמרים יבשים או 25 גרם (חצי שקית) שמרים טריים
2 כפיות סוכר
כפית ורבע מלח
2 כפות שמן זית
320 מ"ל (כוס ושליש) מים חמימים
למלית פטה ובצל ירוק:
150 גרם גבינת פטה   (או כל גבינה חצי קשה אחרת, כמו בולגרית)
150 גרם גבינת צ'דר   (או כל גבינה קשה אחרת שאוהבים, כמו אמנטל, גאודה או קשקוול), מגוררת גס
2 בצלים ירוקים, קצוצים   (אפשר לוותר אם לא אוהבים)
חופן כוסברה טרייה, קצוצה   (לא חובה, אבל ממש משדרג!)
מעט שמן זית, לטיגון
אופן ההכנה:
לבצק:
בקערת מערבל חשמלי עם וו הלישה מערבבים קמח, שמרים, סוכר ומלח. מוסיפים שמן זית ומערבבים קלות. מוסיפים את המים החמימים פנימה בהדרגה תוך כדי לישה עד לקבלת בצק אחיד. מוסיפים ללוש את הבצק 5 דקות נוספות במהירות בינונית עד לקבלת בצק אלסטי. מקמחים מעט את הבצק, מעבירים לקערה גדולה, מכסים במגבת נקייה ומתפיחים עד להכפלת הנפח.
 
למלית פטה ובצל ירוק:
מערבבים יחד את כל חומרי המלית. כשעובדים עם ידיים משומנות, מחלקים את הבצק ל-10 חלקים (כ-85 גרם לכדור), ומגלגלים כל חלק לכדור. מכסים את הכדורים במגבת נקייה ועובדים עם כדור בצק אחד בכל פעם. משטחים בכל פעם כדור בצק בכפות הידיים על משטח עבודה משומן קלות לעיגול של 13-15 ס"מ, מניחים במרכז 2 כפות מהמלית, צובטים את הדפנות מעל ומגלגלים לקבלת כדור. מניחים את הכדור חזרה מתחת למגבת וממשיכים למלא את שאר הכדורים. בימים חמים במיוחד בהם הבצק מרגיש דביק מדי בשלב זה, אפשר גם להעביר את כדורי הבצק לקירור קצר של כרבע שעה לפני שממשיכים, כשהם מכוסים.
מחממים מחבת על להבה גבוהה. מנמיכים את החום ללהבה בינונית ומוסיפים כף שמן זית.  משטחים בעדינות כדור בצק אחד על משטח העבודה בעזרת כפות ידיים משומנות או בעזרת מערוך לעיגול בגודל של פיתה (14-15 ס"מ). מניחים את הפיתה במחבת ומטגנים דקה-שתיים מכל צד, כך שהפיתה מקבלת צבע זהוב-שחום משני הצדדים. בזמן שהפיתה מיטגנת, משטחים בינתיים על משטח העבודה את הפיתה הבאה, וממשיכים עד להכנת הפיתות כולן. זוללים את הפיתות בעודן חמימות.

