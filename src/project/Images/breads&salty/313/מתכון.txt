כמה דברים לפני שמתחילים:
קירור העוגיות-
לתוצאה יפה במיוחד הקפידו על קירור נדיב של בצק העוגיות בין השלבים השונים- קירור הבצק גם לאחר הרידוד וגם לאחר עיצוב העוגיות, יעזור לכם ליצור עוגיות יפות יותר למראה וגם יסייע בהעברת העוגיות בקלות לתבנית האפייה מבלי שישברו. כמו כן בימי קיץ חמים כמו בתקופה זו של השנה, חשוב לעבוד במטבח ממוזג ולקרר את הבצק בין השלבים השונים כמה שיותר – במידה והבצק יתרכך יתר על המידה במהלך העבודה, הוא יקשה על ההכנה ויפגום בעיצוב העוגיות.
רידוד העוגיות-
למרקם מושלם הקפידו לרדד את הבצק דק מאוד, קחו בחשבון שהעוגיות תופחות באפייה ובמידה ולא ירודדו לדקיקות לא יתקבלו פריכות מספיק וחבל.
עיצוב העוגיות-
מתחשק לכם לנשנש עוגיות מלוחות, אבל אין לכם סבלנות להתעסק בעיצוב המשולשים? אין בעיה גם לעצב את בצק העוגיות לגליל, להקפיא ולפרוס לפרוסות לקבלת עוגיות גבינה עגולות וטעימות. במקרה הזה כדאי גם לוותר על תוספת הכורכום במתכון שתפקידו להוסיף לעוגיות את הגוון הצהוב, או להמיר אותו בחצי כפית פפריקה מתוקה לגיוון טעמים.
הגבינות להכנת העוגיות-
כמו תמיד חומר הגלם ישפיע על איכות המאפה, וגם כאן שימוש בגבינות טובות ואיכותיות ממעדנייה טובה ישבח מאוד את טעמן של העוגיות
במקרה הכינותי מראש-
העוגיות הכי טעימות ביום האפייה, כדי שיהיו במיטבן אפשר גם לשמור אותן בקירור או בהקפאה לאחר העיצוב ולפני האפייה, ולאפות ביום הזלילה.
  עוגיות חריצי גבינה מלוחות
החומרים ל-3 תבניות:
150 גרם חמאה, רכה
150 גרם גבינת קשקוול או צ'דר, מגוררת
50 גרם גבינת פרמז'ן או גרנה פדנה, מגוררת
185 גרם (כוס ושליש) קמח
1/2 כפית מחוקה מלח
1/4 כפית פלפל שחור טחון
1/4 כפית פלפל צ'ילי טחון (לא חובה אך משדרג מאוד)
2 כפיות מחוקות כורכום טחון
2 כפות שומשום
1-2 כפות מים קרים
אופן הכנה:
במעבד מזון או במערבל חשמלי עם וו גיטרה מעבדים יחד את החמאה עם שני סוגי הגבינות. מוסיפים קמח, תבלינים ושומשום ומעבדים לפירורי בצק. מוסיפים מים בהדרגה תוך עירבול רק עד לקבלת בצק אחיד ומעבירים לקירור לשעתיים.
מחלקים את הבצק לשניים ומרדדים כל חלק על נייר אפייה מקומח קלות לעלה דקיק מאוד בעובי של כ-2 מ"מ (קחו בחשבון שהעוגיות תופחות באפייה, ככל שירודדו דק יותר יתקבלו יותר פריכות וטעימות). מעבירים את נייר האפייה  ועליו הבצק לתבנית גדולה ומעבירים לקירור או להקפאה קצרה עד להתייצבות, כך שיהיה ניתן לחתוך את הבצק למשולשים יפים בקלות.
חותכים את הבצק בעזרת סכין חדה למשולשים שווי שוקיים בגובה של כ-5-6 ס"מ (הכי מהיר ויעיל קודם לחתוך את הבצק לרוחבו לפסים עבים בגובה המצוין, ולאחר לחתוך כל שורה למשולשים). (בימי קיץ חמים במידה והבצק מתרכך מאוד בשלב זה אפשר להעביר אותו לקירור נוסף לפני שממשיכים).
קורצים בכל עוגייה עיגולים בשני גדלים בעזרת צנתרים (אפשר גם להשתמש בקשי שתייה או בפקק נקי של עט כתיבה). מעבירים שוב את העוגיות לקירור ורצוי להקפאה כך שהבצק יתייצב ויהיה קל להעביר את העוגיות לתבנית אפייה מבלי שצורתן היפה תיהרס.
מחממים תנור ל-175 מעלות. מפזרים את העוגיות בתבניות מרופדות בנייר אפייה במרווחים קלים, מנקבים אותן מעט במזלג ואופים 12-15 דקות כך שהעוגיות משחימות בתחתיתן ובשוליים אך צבען הצהוב נשמר. מגישים לצד גבינות ומטבלים מלוחים ומנשנשים בהנאה. העוגיות במיטבן ביום האפייה.

