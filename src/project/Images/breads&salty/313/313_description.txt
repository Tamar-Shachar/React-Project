העוגיות מורכבות מבצק פריך המועשר בשני סוגי גבינות- גבינה אחת מעודנת יותר כמו קשקוול או צ'דר, יחד עם גבינה עזת טעם כמו פרמז'ן או גרנה פדנה שמוסיפה להן טעם גבינתי חזק וממכר יותר.
את הבצק מתבלים במלח ובפלפל ואם רוצים גם במעט פלפל צ'ילי טחון שמקפיץ את הטעם, ומוסיפים גם כורכום שצובע את העוגיות בגוון הצהוב והיפה ומעניק להן מראה גבינתי.

עבור עיצוב העוגיות, מרדדים את הבצק לעלה דק, חותכים לשורות רחבות וחותכים כל שורה למשולשים ארוכים.
אל תחששו- אתם ממש לא חייבים להיות מדוייקים או סימטריים, וזה לא משנה איזה גודל של משולשים בדיוק אתם מכינים- דווקא יצירת משולשים בגדלים שונים תעניק תוצאה יפה ומיוחדת.

לאחר החיתוך כדי להעניק לעוגיות את דוגמת חריצי הגבינה היפה, יוצרים בעוגיות חורים בשני גדלים בעזרת צנתרים. למי שאין בבית יכול לאלתר ולהיעזר בקשי שתייה או אפילו בפקקים נקיים של טושים.
אין ספק שעיצוב העוגיות דורש סבלנות אבל התהליך מהנה והתוצאה המתקבלת מיוחדת וחמודה במיוחד-
עוגיות גבינה פיקנטיות ופריכות במראה שובב של חריצי גבינה, חמודות כל כך שכיף לנשנש עם ממרחים ומטבלים בצד, או סתם ככה לבד.

למי שאין סבלנות להתעסק בעיצוב העוגיות אבל עדיין רוצה לנשנש עוגיות גבינה מלוחות, יכול גם לעצב את בצק העוגיות לגליל, להקפיא ולפרוס לפרוסות לקבלת עוגיות גבינה עגולות וטעימות- במקרה הזה כדאי גם לוותר על תוספת הכורכום במתכון שתפקידו להוסיף לעוגיות את הגוון הצהוב, או להמיר אותו בחצי כפית פפריקה מתוקה לגיוון טעמים.