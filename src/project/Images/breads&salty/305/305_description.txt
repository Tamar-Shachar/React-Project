גם אתם התעוררתם היום במצב רוח למשהו מלוח?
בתור חובבות אדירות של בצקים בלי הבדל דת גזע ומין,
מדי פעם אני חייבת לגוון לעצמי וגם לכם את המתוק המתוק הזה במאפה מלוח טעים ומפנק.
כזה שכל מה שצריך בשבילו זה בקבוק של מיץ או קולה וחברה נהדרת לידכם על הספה כדי להעביר ערב נהדר תוך נשנוש עד כלות.

עבור הכנת המאפה, לשים בצק שמרים פשוט ומהיר מועשר בשום כתוש ובשמן זית, ומניחים לו לתפוח עד להכפלת הנפח, תהליך שהקיץ נפלא עבורו כי כשחם כל כך זמני ההתפחה יתקצרו אפילו לשעה.
לאחר תפיחה מחלקים את הבצק ללחמניות קטנות, אם רוצים ממלאים כל לחמניה במוצרלה, סוגרים לכדור, מסדרים על תבנית אפייה גדולה בשני מעגלים ומתפיחים.
בתום האפייה כשהמאפה יוצא מהתנור ריחני ושחום, מברישים אותו מיד בחמאה מומסת מתובלת בשום כתוש ובבזיליקום בדיוק כמו בהכנת לחם שום, ציפוי שמוסיף ללחמניות ברק, צבעוניות ובעיקר טעם שום-חמאה משגע.

התוצאה המתקבלת – לחמניות שום רכות שיהיו יופי של מאפה לארוחת הערב, או פינוק לאורחים כשמגישים אותן עם קערת רוטב עגבניות במרכז שניתן לטבול בתוכו בהנאה כל לחמניה, להגיש לצד ממרחים או לזלול סתם ככה ישר מהתנור.

הלחמניות נראות אולי קטנות יחסית בתמונה, אבל מדובר במאפה גדול ומשביע למדי שממלא את רוב תבנית האפייה בלחמניות תפוחות ושמנמנות. מי שרוצה לקבל נשנושים קטנים ושובבים יותר בסיגנון לחם קופים, יכול לחלק את הבצק לכ-50 כדורים במקום ל-25 בסך הכל. בתיאבון!