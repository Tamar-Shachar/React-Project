כמה דברים לפני שמתחילים:
חשוב לומר-
הלחמניות נראות אולי קטנות יחסית בתמונה, אבל מדובר במאפה גדול ומשביע למדי שממלא את רוב תבנית האפייה בלחמניות תפוחות ושמנמנות ולא בנגיסים קטנים.
למי שרוצה לקבל לחמניות לארוחת הערב מומלץ להישאר בגירסה הנוכחית שמחלקת את הבצק ל-25 לחמניות בינוניות, למי שמעדיף נשנושים קטנים ושובבים יותר בסיגנון לחם קופים (כמו למשל עוגת כדורי שמרים ונוטלה הממכרת במיוחד) שיתאימו יותר לאירוח, יכול לחלק את הבצק לכמות גדולה יותר של כ-50 כדורים קטנים במקום – ההנאה מובטחת.
גירסת פרווה-
לגירסת פרווה אפשר להמיר את החלב בבצק למים, להבריש את הלחמניות בשמן זית במקום בחמאה מומסת, וכמובן לוותר על המוצרלה במילוי – הלחמניות נפלאות גם בלעדיה.
גירסה טבעונית-
לגירסה טבעונית אפשר בנוסף פשוט לוותר על הביצה להברשת המאפה.
הכינו את המאפה ביום ההגשה-
כמו כל לחם ביתי, גם המאפים הללו במיטבם ביום ההכנה, ובקיץ מוטב קרוב יחסית למועד האפייה. במידה ואתם מכינים אותם במלית מוצרלה ורוצים שהיא תישאר רכה ותימתח לחוטים דקים בכל בציעה של לחמניה, חשוב לזלול אותם קצת אחרי האפייה לפני שהגבינה תתקשה ולא לאפות מראש.
 
  כתר נתלש של לחמניות שום רכות (במילוי מוצרלה!)
החומרים:
ללחמניות שום רכות:
500 גרם (3 כוסות וחצי ועוד כף) קמח
8 גרם (שלושת רבעי כף) שמרים יבשים או 25 גרם שמרים טריים
40 גרם (4 כפות) סוכר
כפית ושליש מלח
3-4 שיני שום כתושות
60 מ"ל (רבע כוס) שמן זית
120 מ"ל (חצי כוס) מים
160 מ"ל (שני שליש כוס) חלב (או עוד מים לגירסת פרווה)
250 גרם גבינת מוצרלה, למילוי (לא חובה)
לציפוי חמאה, שום ובזיליקום:
1 ביצה, להברשה
מעט מלח גס
100 גרם חמאה מומסת (אפשר גם שמן זית לגירסת פרווה)
3-4 שיני שום כתושות
2 כפות בזיליקום טרי, קצוץ דק דק
אופן ההכנה:
ללחמניות שום רכות:
בקערת מערבל חשמלי עם וו הלישה מערבבים קמח, שמרים, סוכר ומלח. מוסיפים שיני שום כתושות, שמן זית, מים וחלב בהדרגה, לשים 10-12 דקות לבצק אלסטי ורך. במידה והבצק דביק מדי ניתן להוסיף עוד קצת קמח. מפזרים על הבצק מעט קמח, מעצבים לכדור רך, מעבירים לקערה גדולה, מכסים במגבת נקייה או בניילון נצמד ומתפיחים עד להכפלת הנפח.
מוציאים אוויר מהבצק ומחלקים אותו על משטח מקומח קלות ל-25 חלקים לקבלת לחמניות בינוניות, או לכ-50 חלקים לקבלת כדורי ביס. חותכים את המוצרלה ל-25-50 קוביות בהתאם.
משטחים קלות בכל פעם כדור בצק בכף היד, מניחים במרכז קוביית מוצרלה, סוגרים את קצוות הבצק מעל ומגלגלים לכדור. הקפידו לאטום את הבצק היטב כדי שהמוצרלה לא תימס ותנזול החוצה בזמן האפייה. חוזרים על הפעולה עד למילוי הכדורים כולם.
מרפדים תבנית תנור גדולה בנייר אפייה, ומניחים במרכז כלי עגול בקוטר של 10 ס"מ סביבו נסדר את כדורי הבצק- זה יכול להיות רינג, קופסת שימורים רחבה וריקה, או קערה חסינת חום בקוטר של 10 ס"מ (כדאי לעטוף את הכלי סביב ברצועת נייר אפייה משומן כדי שתוכלו לשלוף אותו בקלות).
מסדרים את הכדורים סביב לכלי במעגלים (במידה ומכינים 25 לחמניות בינוניות כמו בתמונה, אפשר לסדר 9 כדורים בעיגול הפנימי, ואת יתרת 16 הכדורים בצמוד אליהם במעגל החיצוני. במידה והכנתם אותן קטנטנות פשוט סדרו אותן במעגלים מסביב לכלי בצורה חופשית כשהם צמודים). מכסים את הכדורים בניילון נצמד רופף ומתפיחים כמעט עד שמכפילים את נפחם.
לציפוי חמאה, שום ובזיליקום:
מחממים תנור ל-180 מעלות. מברישים את הכדורים בביצה טרופה עם כפית מים ומפזרים מעל כל לחמניה מעט מלח גס. אופים 20-25 דקות עד שהלחמניות מקבלות גוון זהוב-שחום יפה.
בזמן האפייה מערבבים בקערה חמאה מומסת עם שיני שום כתושות ובזיליקום קצוץ, מברישים את הלחמניות החמות בתערובת בעזרת מברשת אפייה מיד כשיוצאות מהתנור.
מסירים את הכלי ממרכז המאפה בעדינות, מצננים מעט וזוללים. אם רוצים מניחים במרכז המאפה קערת רוטב עגבניות לטבילה בעת ההגשה.
 

