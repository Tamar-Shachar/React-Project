כמה דברים לפני שמתחילים:
במקרה הכינותי מראש-
כדאי לאפות את החלה ביום האכילה כדי שתהיה במיטבה, תוכלו עדיין להנות ממה שישאר ממנה גם למחרת.
החלה עוברת מושלם גם הקפאה כך שניתן להקפיא אותה בשלמותה או מפורקת ללחמניות ולהפשיר בכל פעם שרוצים להנות מחלה טרייה.
לגירסת פרווה-
לגירסת פרווה אפשר להמיר את החלב במתכון במים או בכל חלב צמחי שאוהבים
לגירסה טבעונית-
לגירסה טבעונית אפשר להמיר את החלב במתכון במים או בכל חלב צמחי שאוהבים,
להמיר את הביצים בבצק ב-75 מ"ל נוספים של מים או חלב צמחי בתוספת 2 כפות שמן,
ולהבריש את הלחמניות לפני האפייה בחלב צמחי.
גיוונים בטעמים-
רוצים לגוון בטעמי החלה? תוכלו גם לצפות אותה בשלל תבלינים ממש כמו בלחם הכדורים הנתלש.
 
  חלת לחמניות לשבת
החומרים:
לחלה:
710 גרם (5 כוסות ועוד כף) קמח
40 גרם (רבע כוס ועוד כפית) קורנפלור, מנופה (אפשר קמח גם אם אין)
100 גרם (חצי כוס) סוכר
12 גרם (כף ורבע) שמרים יבשים, או 35 גרם שמרים טריים
כפית וחצי מלח
2 ביצים
90 מ"ל (שליש כוס ועוד כף) שמן חמניות/קנולה
180 מ"ל (שלושת רבעי כוס) מים, חמימים
180 מ"ל (שלושת רבעי כוס) חלב חמים / מים לפרווה
להברשה:
1 חלמון
15 מ"ל (כף) חלב (או מים לפרווה)
לעיטור- כל תוספת שרוצים לבחירתכם:
שומשום, פרג, שקדים פרוסים, גרעיני חמניה, גרעיני פשתן, שיבולת שועל, שומשום שחור, קינואה וכו'
כלים:
תבנית 26 עם דפנות גבוהות (10 ס"מ) (אפשר גם סיר ג'חנון/קובנה)
או- תבנית עגולה 28
אופן ההכנה:
לחלה:
בקערת מערבל חשמלי עם וו הלישה מערבבים קמח, קורנפלור, סוכר ושמרים.
מוסיפים מלח, ביצים ושמן ולשים. מוסיפים מים וחלב בהדרגה ולשים עד לקבלת בצק.
מוסיפים ללוש 12 דקות נוספות לבצק אלסטי ורך מאוד- הבצק יהיה דביק מאוד וזה בסדר,
הנוזלים הרבים יעניקו לחלה את הרכות והאווריריות, אל תתפתחו להוסיף עוד קמח.
מפזרים על הבצק קצת קמח, מעצבים לכדור רך, מעבירים לקערה, מכסים במגבת נקייה או בניילון נצמד
ומתפיחים בטמפרטורת החדר עד להכפלת הנפח.
(כשעה ורבע בקיץ עד קרוב לשעתיים בחורף, אבל כדאי לוודא התפחה עד הכפלת הנפח).
מוציאים את האויר מהבצק, מחלקים אותו על משטח עבודה מקומח קלות ל-18-20 כדורים של 60-70 גרם
(אני הכנתי 19 כדורים של 70 גרם).
מעצבים כל חלק לכדור ומסדרים בצפיפות בתבנית 28 ס"מ משומנת, אם רוצים אפשר גם לרפד את הדפנות בנייר אפייה.
מכסים במגבת נקייה או בניילון נצמד רופף ומתפיחים עד להכפלת הנפח
(כ-45-60 דקות בקיץ עד שעה וחצי בחורף, שוב חשוב לוודא הכפלת נפח).
להברשה:
מחממים תנור ל-180 מעלות במצב טורבו. טורפים חלמון עם כף חלב או מים
ומברישים את החלה בעדינות בעזרת מברשת אפייה, מפזרים על כל לחמניה את התוספת הרצויה
בנדיבות כך שתכסה את רוב שטח הלחמניה, אופים את החלה 20-25 דקות להשחמה יפה.
מצננים מעט, מחלצים ומעבירים לרשת צינון בעדינות לצינון מלא.

