 כמה דברים לפני שמתחילים:
צילומי הכנת המתכון–
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש–
כמו כל מאפה שמרים המאפה במיטבו ביום האפייה.
ניתן להקפיא את המאפה בקופסה אטומה היטב ולהפשיר בכל פעם שרוצים לנשנש.
לגירסה טבעונית–
לגירסה טבעונית הברישו את הלחמניות לפני האפייה בחלב צמחי.
 
  טריפל לחמניות רכות – 3 טעמים בתבנית אחת
החומרים ל-12-15 לחמניות בינוניות-קטנות:
לבצק:
370 גרם  (2 כוסות ושני שליש) קמח
30 גרם (3 כפות) סוכר
6 גרם (2/3 כף) שמרים יבשים, או 18 גרם שמרים טריים
1 כפית מלח
45 מ"ל (3 כפות) שמן זית
90 מ"ל (שליש כוס ועוד כף) מים
120 מ"ל (חצי כוס) חלב (או- מים לפרווה/טבעוני)
1 ביצה טרופה עם כפית חלב, להברשת הלחמניות (או- מים לפרווה/טבעוני)
מעט מלח גס, לציפוי
לציפוי לחם שום:
50 גרם חמאה מומסת (או- שמן זית לפרווה)
2 שיני שום כתושות
1 כף בזיליקום או פטרוזיליה, קצוצים דק דק
לציפוי פרעצל:
3/4 כפית סודה לשתייה
60 מ"ל (רבע כוס) מים רותחים
שומשום
לציפוי שקדים קלויים:
20 גרם שקדים פרוסים
כלים:
תבנית 30×20 ס"מ, מרופדת בנייר אפייה (אפשר גם תבנית תנור)
אופן ההכנה
לבצק:
1.בקערת מערבל חשמלי עם וו הלישה מערבבים קמח, סוכר, שמרים ומלח.
מוסיפים שמן זית, ומים וחלב בהדרגה ולשים כ-10 דקות לבצק אלסטי ורך.
במידה והבצק דביק מדי ניתן להוסיף עוד כף-שתיים של קמח.
2. מעצבים את הבצק לכדור רך, מעבירים לקערה גדולה משומנת קלות מאוד,
מכסים במגבת נקייה או בניילון נצמד ומתפיחים עד להכפלת הנפח.
3. מוציאים את האויר מהבצק, מחלקים אותו על משטח עבודה מקומח קלות ל-12-15 חלקים, ויוצרים כדורים
4. מסדרים את הלחמניות בתבנית מלבנית 20×30 ס"מ ב-3 טורים (אפשר גם על תבנית תנור בצפיפות אם מעדיפים).
מכסים את הלחמניות בניילון נצמד רופף או במגבת נקייה ומתפיחים עד להכפלת הנפח.
לציפוי לחם שום:
5. ממשיכים להכנת הציפויים לאחר שהלחמניות תפחו. מחממים תנור ל-180 מעלות.
מערבבים בקערית חמאה מומסת או שמן זית עם שום כתוש ובזיליקום או פטרוזיליה קצוצה
ומברישים בתערובת את אחד מטורי הלחמניות. מפזרים על כל לחמניה מעט מלח גס.
שומרים את יתרת התערובת בצד להברשה נוספת לאחר היציאה מהתנור.
לציפוי פרעצל:
6. בסיר קטן מביאים מים לרתיחה חזקה (מים חמים מבר מים לא יספיקו).
מוסיפים את הסודה לשתייה למים הרותחים ומערבבים- התערובת תבעבע נמרצות.
מברישים מיד בתערובת טור לחמניות שני בשכבה דקיקה בלבד, מקפידים שהתערובת לא תטפטף על שאר הלחמניות.
מחכים חצי דקה ומברישים את אותן הלחמניות גם בביצה טרופה ומפזרים שומשום ומעט מלח גס.
לציפוי שקדים קלויים:
7. מברישים את טור הלחמניות האחרון בביצה ומפזרים מעל שקדים פרוסים בנדיבות.
אופים את הלחמניות בחום 180 מעלות במשך כ-20-25 דקות עד שהן מקבלות גוון זהוב-שחום יפה.
אם רוצים נותנים ללחמניות השום הברשה נוספת ביתרת תערובת הציפוי. מצננים וזוללים.

