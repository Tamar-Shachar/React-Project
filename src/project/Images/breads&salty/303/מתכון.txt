כמה דברים לפני שמתחילים:
במקרה הכינותי מראש-
ניתן להכין את הטארט ואת כדורי הגבינה יום לפני ההכנה, את ציפוי סלט העגבניות כדאי להכין ביום ההגשה ורצוי עד כמה שעות לפני האכילה על מנת שהירקות ישמרו על חיוניות וטריות. אין בעיה להרכיב את הטארט בשלמותו כמה שעות לפני ההגשה, ניתן לשנע אותו בשלמותו כשהוא מורכב, או אם חוששים- לשנע אותו כשהירקות וכדורי הגבינה לעיטור ארוזים בנפרד ולהרכיב בדקה כשמגיעים למקום הארוחה.
הגבינה עבור המתכון-
מחוץ לשבועות או במידה ולא מצאתם גבינה למאפים על המדפים, ניתן להמיר אותה בגבינה כחושה לאפייה כמו כנען או טבורוג, או בגבינה רכה ודלת נוזלים אחרת כמו ריקוטה.
עניין של טעם-
עשבי התיבול מורגשים במלית בצורה יחסית מעודנת, אך אם אתם לא אוהבים בצל ירוק או לא מסתדרים עם בזיליקום תוכלו גם לוותר עליהם.
משתגעים על בצל ירוק? תוכלו גם להגדיל את הכמות במלית לפי הטעם.
במצברוח משקיעני במיוחד? תוכלו גם לשדרג את המלית על ידי תוספת של ירקות קלויים, כמו רצועות של פלפלים קלויים שיוסיפו מתיקות כיפית למלית.
מעדיפים את האוכל שלכם במליחות מעודנת מאוד? תוכלו להפחית מעט מכמות הפטה במלית ובכדורים, הגבינה היא זו שמעניקה את המליחות למאפה.
גירסה ללא גלוטן-
לגירסה נטולת גלוטן ניתן להשתמש בקרקרים ללא גלוטן
חשוב לומר-
המתכון נכתב עבור תנובה במסגרת פרויקט מתכוני שבועות
 
  טארט קרם גבינות מלוח,
עם כדורי גבינה קרקרים וסלט עגבניות
החומרים:
לקלתית קרקר:
180 גרם קרקרים
100 גרם חמאה, מומסת
1-2 כפות שמן זית
למלית גבינות:
60 גרם גבינת פטה פיראוס 20%
120 גרם גבינת פרומעז תנובה
300 גרם מלית למאפים השף הלבן 9% (גבינה כחושה לאפייה, ראו הערות למעלה)
100 גרם גבינת קשקוול תנובה, מגורדת
2 ביצים L
1 חלמון L
5-6 כפות גבעולי בצל ירוק, קצוצים דק דק (לא חובה אם לא אוהבים)
1 כף בזיליקום טרי, קצוץ דק
לכדורי גבינה:
50 גרם גבינת פטה פיראוס 20%
50 גרם גבינת פרומעז תנובה
50 גרם מלית למאפים השף הלבן 9%
20 גרם חמאה, רכה מאוד
שומשום / קצח / זעתר – לציפוי הכדורים
לסלט עגבניות:
300 גרם עגבניות שרי (רצוי ב-2-3 צבעים)
מעט שמן זית
מעט מיץ לימון סחוט טרי
מלח
2-3 צנוניות
חצי פלפל ירוק חריף (לא חובה)
50 גרם מלית למאפים השף הלבן  9%, למריחה על הטארט
חופן קרקרים, לעיטור
עלי בזיליקום טרי
כלים:
תבנית פאי 24 ס"מ
אופן ההכנה:
לקלתית קרקר:
מחממים תנור ל-180 מעלות. טוחנים במעבד מזון את הקרקרים לפירורים דקים ככל הניתן. ממיסים את החמאה, מוסיפים לקרקר הטחון, מוסיפים גם שמן זית לפי הצורך עד לקבלת פירורים לחים. מהדקים את הפירורים היטב לתחתית ודפנות תבנית פאי 24 ס"מ. (הכי כדאי קודם כל להדק את הפירורים לדפנות התבנית בעזרת כפית קטנה, ואז לשטח את היתרה על התחתית בעזרת כף או לדחוס בעזרת תחתית של כוס). מעבירים בינתיים את הקלתית בעדינות למקרר.
למלית גבינות:
מעבדים במעבד מזון את גבינות הפטה, הפרומעז והגבינה הכחושה (אם מעדיפים אפשר גם לפורר את הגבינות ולערבב בקערה גדולה). מוסיפים את הקשקוול ואת הביצים והחלמון ומערבבים לבלילה אחידה. מוסיפים בצל ירוק קצוץ, בזיליקום קצוץ ומערבבים.
יוצקים את המלית לקלתית הקרקר ואופים בחום 180 מעלות (רצוי ללא טורבו) למשך 32-38 דקות, כך שהטארט יציב למראה אך עדיין טיפונת רך במרכז. מוציאים מהתנור לצינון, מעבירים למקרר עד להגשה.
לכדורי גבינה:
מעבירים את כל חומרי הכדורים לקערה ולשים בעזרת הידיים לתערובת אחידה, מעבירים למקרר לחצי שעה להתייצבות. יוצרים מהתערובת כדורים בגודל של כ-3 ס"מ (הקפידו ליצור כדורים קטנים כי הם מלוחים למדי) ומגלגלים בתבלינים כרצונכם- אני גלגלתי חלק מהכדורים בזעתר, וחלק בשומשום וקצח. שומרים במקרר עד להרכבה.
לסלט עגבניות:
מכינים את סלט העגבניות עד כמה שעות לפני ההגשה. שוטפים את עגבניות השרי הצבעוניות, חוצים בסכין ומתבלים בשמן זית, במיץ לימון ובמעט מלח.
פורסים את הצנוניות לפרוסות שמנמנות. פורסים את הפלפל הירוק לפרוסות דקות ומרחיקים גרעינים.
מערבבים את המלית למאפים לריכוך ומורחים על הטארט בשכבה דקה, רק כדי להדביק את הירקות מעל. (אם היא סמיכה לכם מדי למריחה אפשר גם לדלל בכף של חלב).
מרכיבים את הטארט לקראת ההגשה או כמה שעות קודם. מפזרים על הטארט את כדורי הגבינה במרווחים, מפזרים בין לבין את סלט העגבניות, את פרוסות הצנוניות ואת הפלפל הירוק, נועצים שברי קרקר בין לבין ומקשטים בעלי בזיליקום טרי. מגישים בטמפרטורת החדר או קר.

