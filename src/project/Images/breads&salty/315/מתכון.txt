כמה דברים לפני שמתחילים:
במקרה הכינותי מראש-
כמו כל לחם ביתי הפוקצ'ה הכי במיטבה ביום ההכנה, אבל את השאריות שנותרות לכם אפשר לשמור בקופסה אטומה במקרר
ולחמם ולנשנש למחרת, או להקפיא בקופסה אטומה.
הסלק עבור הבצק-
כדי לקצר תהליכים אפשר להשתמש בסלק מבושל בואקום שנמכר בכל סופר במחלקת הירקות,
אבל אם תרצו להכין בעצמכם סלק צלוי תוכלו לעשות זאת כך:
מפזרים על 2 סלקים מעט מלח גס וטיפונת שמן זית, עוטפים בנייר אלומיניום, מניחים בתבנית אפייה קטנה
ואופים בחום 220 מעלות למשך שעה וחצי עד שהם רכים. מצננים וקולפים.
גיוונים בטעמים-
אפשר לגוון בתוספות ולצפות את הפוקצ'ה בכל תוספת אחרת שרוצים:
ירקות כמו עגבניות שרי, קישואים פרוסים דק, רצועות דקות של פלפלים צבעוניים, זיתים שחורים או ירוקים.
ניתן להוסיף לה גם עשבי תיבול טריים כמו רוזמרין, טימין, בזיליקום או אורגנו טרי.
לקבלת תוספות טעם נוספות, אפשר גם לנטף על הפוקאצ'ה המוכנה בתום האפייה ממרחים עזי טעם כמו פסטו,
ממרח עגבניות מיובשות או טפנד זיתים שחורים. בכל מקרה השתדלו לא להעמיס על הפוקאצ'ה יתר על המידה.
לגירסת פרווה טבעונית-
הפוקצ'ה עצמה אינה כוללת ביצים או מוצרי חלב בבסיסה, כך שאפשר לוותר על הגבינה מעל לגירסת פרווה או טבעונית,
כך גם תשתדך טוב יותר לצד ארוחה בשרית. אפשר כמובן גם להמיר אותה בכל גבינה טבעונית עזת טעם שאוהבים.
פוקצ'ות אישיות-
אם רוצים ניתן גם להכין מהבצק פוקאצ'ות אישיות- לשם כך נדרשת התפחה נוספת להכפלת הנפח
לאחר לישת הבצק, ולאחר במקום לשטח אותו בתבנית תוכלו לחלק אותו לכמה כדורים שרוצים,
לעצב לצורה הנדרשת, להתפיח ולהמשיך כרגיל.
 
  פוקצ'ה סלק שמנמנה עם גבינת עיזים
החומרים:
לבצק סלק:
120 גרם סלק צלוי או מבושל בואקום (אפשר גם קנוי)
140 מ"ל (חצי כוס ועוד 2 כפות) מים (אפשר להמיר חלק מהמים במיץ שניגר מהסלק בואקום/ נוזלי הצלייה)
260 גרם (2 כוסות פחות 2 כפות) קמח לבן
140 גרם (כוס) קמח כוסמין מלא  (או- עוד קמח לבן)
8 גרם (2 כפיות) שמרים יבשים, או-  25 גרם שמרים טריים
כפית וחצי מלח
30 מ"ל (2 כפות) שמן זית
10 גרם (חצי כף שטוחה) דבש
לציפוי סלק וגבינת עיזים:
שמן זית
פרוסות סלק צלוי או מבושל בואקום (אפשר גם קנוי)
טבעות בצל סגול
מעט מלח גס
פרומעז פרוס / גבינה כחולה מפוררת / גבינת פטה מפוררת  (אפשר לוותר לפרווה/טבעוני)
עלי רוקט או בייבי, לעיטור (לא חובה)
כלים:
תבנית אפייה מלבנית 28×24 ס"מ, או- תבנית תנור סטנדרטית
אופן ההכנה:
לבצק סלק:
חותכים את הסלק לחתיכות גדולות וטוחנים עם כחצי מכמות המים בעזרת בלנדר או בלנדר מוט לנוזל חלק.
מוסיפים את יתרת המים ומערבבים.
בקערת מערבל חשמלי עם וו הלישה מערבבים את שני סוגי הקמח עם שמרים. מוסיפים מלח ומערבבים.
מוסיפים שמן זית ודבש ומעבדים קלות. מוסיפים את מיץ הסלק בהדרגה תוך לישה עד לקבלת בצק אחיד.
מוסיפים ללוש את הבצק 8 דקות נוספות במהירות בינונית עד לקבלת בצק אלסטי.
מעצבים לכדור, מעבירים לקערה משומנת קלות, מכסים במגבת נקייה או בניילון נצמד רופף ומתפיחים עד להכפלת הנפח.
משטחים את הבצק בידיים משומנות בתבנית מלבנית של בערך 28×24 ס"מ בערך, אבל אפשר גם פשוט בתבנית תנור.
במידה והבצק מתכווץ בדרך, מכסים ונותנים לו לנוח 5-10 דקות לפני שממשיכים.
מכסים את הפוקצ'ה במגבת נקייה או בניילון נצמד רופף ומתפיחים עד להכפלת הנפח.
מחממים תנור ל-210 מעלות (אני אפיתי בחום עליון ותחתון).
מפזרים על הפוקצ'ה פרוסות סלק וטבעות בצל סגול, מטפטפים מעל מעל שמן זית, מפזרים מעט מלח גס
ואופים 20-22 דקות עד שהפוקצ'ה תפוחה ואפויה למראה, מראה סימני הזהבה קלים אבל עוד לא מתחילה להשחים
ולא מאבדת מצבעה. (ממליצה לפטרל ליד התנור לקראת סוף האפייה כדי לוודא שמוציאים את הפוקצ'ה מהתנור בזמן-
אפיית יתר תגרום להשחמה ולדהייה חלקית של הגוון היפה של הבצק).
מפזרים על הפוקצ'ה פרוסות של גבינת עיזים רכה, מעטרים בעלי רוקט ומזלפים מעט שמן זית.
מצננים מעט וזוללים. הפוקצ'ה במיטבה ביום ההכנה.

