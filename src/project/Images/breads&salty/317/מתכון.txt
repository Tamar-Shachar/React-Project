כמה דברים לפני שמתחילים:
במקרה הכינותי מראש-
קערת הלחם במיטבה כשהיא טרייה ומומלץ לאפות אותה ביום ההגשה בלבד עד כמה שעות לפני האכילה,
ולעטוף אותה היטב כדי שלא תתייבש בטמפרטורת החדר.
אם מכינים אותה שעות רבות מראש או יום קודם היא עדיין תוכל לשמש כקערת הגשה יפה, אבל תאבד מהטריות ומהטעם הטוב וחבל.
אם רוצים לקצר תהליכים, אפשר גם להכין את הבצק לילה קודם או בבוקר ההגשה ולהתפיח את ההתפחה הראשונה במקרר,
ולעצב ולאפות את הקערה קרוב יחסית למועד ההגשה כדי שתתקבל טרייה ככל הניתן.
בכל מקרה הקפידו למלא את הקערה בסלט רק ברגע ההגשה עצמו.
גיוונים בטעמים-
מתחשק לכם ליצור קערות בטעמים שונים? תוכלו לגוון וללוש לתוך הבצק תוספות טעם שיקפיצו את טעמי הבצק,
כמו- שום כתוש, פרמז'ן טחון דק, או עשבי תיבול טריים בטעמים שאתם אוהבים (אורגנו/בזיליקום/טימין/כוסברה).
 
  קערת לחם לסלט
החומרים ל-2 קערות בינוניות  (קוטר של כ-22-24 ס"מ):
500 גרם (3 כוסות וחצי ועוד כף) קמח
8 גרם (שלושת רבעי כף) שמרים יבשים, או 25 גרם שמרים טריים
10 גרם (כף) סוכר
כפית ושלושת רבעי מלח
30 מ"ל (2 כפות) שמן זית (ועוד קצת להברשת הקערה)
280 מ"ל (כוס ועוד 3 כפות) מים, חמימים
כלים:
2 קערות מתכת (כאלה שתוכלו להכניס לאפייה בתנור)
(אפשר גם להשתמש באותה הקערה פעמיים)
אופן ההכנה:
הכנת הבצק:
בקערת מערבל חשמלי עם וו הלישה מערבבים קמח, שמרים, סוכר ומלח. מוסיפים שמן זית ומערבבים קלות.
מוסיפים את המים החמימים פנימה בהדרגה תוך כדי לישה עד לקבלת בצק אחיד,
במידה והבצק עדיין יבש מדי תוסיפו עוד כף-שתיים של מים רק היזהרו שלא לקבל בצק דביק מדי
שיקשה עליכם את עיצוב הקערות. מוסיפים ללוש את הבצק 5 דקות נוספות במהירות בינונית עד לקבלת בצק אלסטי.
מעצבים את הבצק לכדור ומעבירים לקערה משומנת מעט. מכסים במגבת נקייה ומתפיחים עד להכפלת הנפח.
עיצוב הקערה:
מחממים תנור ל-220 מעלות. מחלקים את הבצק ל-2 חלקים ומרדדים כל חלק על נייר אפייה מקומח קלות מאוד,
עד לקבלת עלה גדול ודק, שיהיה גדול מספיק כדי לעטוף את הקערה.
ככל שתרדדו את הבצק דק יותר תקבלו קערה דקיקה יותר,
אם ברצונכם לקבל קערה עם בצק שמנמן יותר אל תגזימו ברידוד.
מניחים קערת מתכת על גבי תבנית אפייה כשהיא הפוכה, עם הפתח כלפי מטה.
מברישים את צידה החיצוני של הקערה בשכבה דקיקה של שמן זית בעזרת מברשת אפייה.
מרימים בעדינות את עלה הבצק יחד עם נייר האפייה (אפשר לגלגל אותו קודם על מערוך אם רוצים),
והופכים אותו על גבי הקערה, כאשר הבצק צמוד לקערה ונייר האפייה כלפי מעלה.
מקלפים לאט לאט ובעדינות את נייר האפייה מהבצק (אם קימחתם את הבצק במידה הנכונה הוא לא יידבק יותר מדי).
מהדקים את הבצק אל הקערה בכפית הידיים כך שלא יהיו בו בועות או קפלים,
אם נוצרים שולי בצק ארוכים יותר מהקערה גוזרים אותם בעדינות בעזרת מספריים נקיות או גלגלת פיצה.
עיטור צמה (לא חובה):
אם רוצים אפשר גם ליצור עיטור צמה סביב לקערה.
לשם כך אוספים את שאריות הבצק, נותנים להם לנוח ל-10 דקות כך שיהיה ניתן לרדד אותך מחדש,
מרדדים את הבצק על משטח מקומח מעלה דק, חותכים ממנו כמה פסים דקים וארוכים וקולעים אותם לצמה.
מניחים את הצמה סביב חלקה התחתון של הקערה ומהדקים קלות (קחו בחשבון שהצמה תתפח באפייה ותכפיל את גודלה).
בדרך זו תתקבל צמה שעוטפת את חלקה העליון החיצוני של הקערה.
(ניתן לחילופין ליצור קערה בה הצמה מעטרת את חלקה העליון והפנימי של הקערה,
כמו הקערה התחתונה בתצלום המשותף בראש העמוד.
במקרה כזה יש צורך לרפד את הקערה בבצק מבפנים ולא מבחוץ, ואז להניח את הצמה בחלק העליון.
דרך זו אמנם יוצרת קערה יפה מאוד, אבל הקערה מתקבלת קטנה יותר, ודרך הכנתה מסובכת יותר לעבודה
מאחר ושכבת הבצק נוטה להתגלץ לתוך הקערה ולכן פחות מומלצת, לשיקולכם).
 
אפייה:
מכסים את הקערה במגבת נקייה או בניילון נצמד רופף ומניחים לה לנוח ל-10-15 דקות,
מי שמעדיף לקבלת קערה מבצק דקיק יותר יכול להכניס אותה ישר לתנור ולוותר על ההתפחה הנוספת.
אופים כל אחת מהקערות 10-14 דקות ב-220 מעלות עד שהקערה מקבלת צבע זהוב-שחום יפה.
מוציאים את התבנית מהתנור, מניחים לקערה לשבת רק לכמה דקות להצטנן קצת.
הופכים את הקערה על פיה, מפרידים בעדינות רבה את שולי הבצק מהקערה בעזרת קצות האצבעות
ושולפים את קערת המתכת בעדינות החוצה- זהירות, הקערה תפריש קצת אדי מים שהצטברו במרכז.
הקערה תתקבל בהירה יותר בחלקה הפנימי שלא היה במגע ישיר עם חום התנור וזה בסדר.
מצננים. שומרים את הקערה מכוסה בטמפרטורת החדר עד להגשה, ממלאים את הקערה בסלט רק ברגע שאוכלים.
במידה ולא אפיתם את הקערה מספיק והיא התקבלה רכה מדי ולא מספיק יציבה, אפשר להניח אותה על תבנית אפייה
ולהחזיר אותה לתנור ללא הקערה לעוד דקה-שתיים (אל תייבשו יתר על המידה כדי שלא לפגום במרקם הרך).

