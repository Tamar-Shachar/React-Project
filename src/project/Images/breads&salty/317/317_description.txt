 קבלו את קערת הלחם לסלט, פינוק אמיתי שיוסיף קצת רושם לשולחן ארוחת הערב, הבוקר או הצהריים שלכם,
היא לא מסובכת להכנה, לא דורשת זמני התפחה ארוכים,
ואין בבצק מוצרי חלב או ביצים כך שהוא יתאים לכל ארוחה- ארוחה בשרית, חלבית ואפילו לטבעונים.

בניגוד לקערת מרק שצריכה להיות עם מעטה עבה ונוקשה יותר כדי שישמור את המרק בפנים,
קערת הלחם לסלט (שהיא בעצם סוג של קערת פיתה) יכולה להיות דקיקה ורכה יותר,
ולכן הכנתי אותה הפעם מבצק קלאסי לפיתות, אותו פשוט מרדדים ומצמידים לקערת מתכת עמידה לחום,
ואופים יחד אפייה קצרה. תוכלו להשתמש עבור הכנתה בקערות מתכת פשוטות שאפשר למצוא בחנויות כלים,
או אם אין לכם כאלה – אפילו בקערת המערבל החשמלי.
אם מתחשק לכם להשקיע, תוכלו גם ליצור משאריות הבצק צמה ולהצמיד אותה אל שפת הקערה לקבלת מראה מהודר.

התוצאה המתקבלת- קערה יפת מראה שתקפיץ כל ארוחה וכיף אמיתי להגיש בה כל סלט שאוהבים
ולזלול אותה בתום הארוחה בשקיקה, בעיקר לאחר שישבה וספגה מהסלט את כל המיצים בהנאה.

 