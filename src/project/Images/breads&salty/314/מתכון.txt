כמה דברים לפני שמתחילים:
חשוב לומר-
הפוקצ'ה מתאימה במיוחד לממהרים, וכוללת התפחה אחת בלבד. במידה ואתם לא לחוצים בזמן ורוצים לקבל בצק משובח עוד יותר, אתם מוזמנים להוסיף התפחה נוספת להכפלת הנפח לפני עיצוב הבצק בתבנית. (אבל גם גירסת האינסטנט שמופיעה בתמונה כמובן שיוצאת מעולה ונזללה אצלנו בהנאה בלי להניד עפעף)
במקרה הכינותי מראש-
כמו כל לחם ביתי הפוקצ'ה הכי במיטבה ביום ההכנה, אבל את השאריות שנותרות לכם אפשר לשמור בקופסה אטומה במקרר, לחמם ולנשנש למחרת. במידה ומכינים את הפוקצ'ה ללא תוספות מעל כלל, היא תעבור מצוין גם הקפאה כשהיא ארוזה היטב בקופסה אטומה.
גיוונים בטעמים-
אפשר לצפות את הפוקצ'ה בטופינג שונים מכל הבא ליד: ירקות כמו עגבניות שרי, קישואים פרוסים דק, רצועות דקות של פלפלים צבעוניים, שיני שום פרוסות, פטריות, זיתים שחורים או ירוקים. ניתן להוסיף לה גם עשבי תיבול טריים כמו רוזמרין, טימין, פטרוזיליה קצוצה או בצל ירוק, וגם גבינות קשות או חצי קשות כמו פטה, פרומעז וכדורי מוצרלה. לקבלת תוספות טעם נוספות, אפשר גם לנטף על הפוקאצ'ה המוכנה בתום האפייה ממרחים עזי טעם  כמו פסטו, ממרח עגבניות מיובשות או טפנד זיתים שחורים. בכל מקרה השתדלו לא להעמיס על הפוקאצ'ה יתר על המידה.
(אני הכנתי את הפוקצ'ה שלי הפעם עם עגבניות שרי, בצל סגול, זיתי קלמטה, ותלוליות פסטו שהתווספו בתום האפייה)
פוקצ'ות אישיות-
אם רוצים ניתן גם להכין מהבצק פוקאצ'ות אישיות- לשם כך נדרשת התפחה נוספת להכפלת הנפח לאחר לישת הבצק, ולאחר במקום לשטח אותו בתבנית תוכלו לחלק אותו לכמה כדורים שרוצים, לעצב לצורה הנדרשת, להתפיח ולהמשיך כרגיל.
 
  פוקצ'ה מהירה ב-5 מרכיבים
החומרים:
400 גרם (3 כוסות פחות 2 כפות) קמח
8 גרם שמרים יבשים, או  25 גרם שמרים טריים
כפית ושליש מלח
30 מ"ל (2 כפות) שמן זית
240 מ"ל (כוס) מים
לעיטור:
שמן זית
מעט מלח גס
אופציה: ירקות שאוהבים קצוצים או פרוסים דק, עשבי תיבול יבשים, גבינות חצי קשות
כלים:
תבנית אפייה מלבנית 28×24 ס"מ
אופן ההכנה:
בקערת מערבל חשמלי עם וו הלישה מערבבים קמח, שמרים ומלח. מוסיפים שמן זית ומעבדים קלות. מוסיפים את המים בהדרגה תוך לישה עד לקבלת בצק אחיד. מוסיפים ללוש את הבצק 8 דקות נוספות במהירות בינונית עד לקבלת בצק אלסטי.
מכסים במגבת נקייה או בניילון נצמד רופף ומניחים לנוח ל-5-10 דקות. (מי שלא לחוץ בזמנים יכול גם להוסיף התפחה נוספת בשלב זה ולתת לבצק לתפוח כעת עד הכפלת הנפח).
משטחים את הבצק בידיים משומנות בתבנית מלבנית של בערך 28×24 ס"מ, מכסים במגבת נקייה או בניילון נצמד רופף ומתפיחים עד להכפלת הנפח.
מחממים תנור ל-220 מעלות. מטפטפים על הפוקצ'ה שמן זית ומניחים מעל בעדינות את כל התוספות שרוצים, אפשר גם לוותר על תוספות לחלוטין. מפזרים מעל מעט מלח גס, אופים 20-25 דקות לגוון זהוב-שחום. מצננים מעט וזוללים. הפוקצ'ה במיטבה ביום ההכנה.
 

