כמה דברים לפני שמתחילים:
גירסת פרווה טבעונית-
לגירסת פרווה טבעונית (לאוכלי שמרים*) ניתן להמיר את החלב שבבצק במים, את החמאה בבצק ובטבילת הכדורים בשמן זית ולוותר על הגבינה המגוררת בתוספות (אבל חלבי תמיד הכי טעים!)
עניין של טעם-
כמובן שלא חייבים לטבול את הכדורים בכל סוגי הציפויים שבמתכון, אתם מוזמנים להשתמש בתוספות שאתם הכי אוהבים,  או להמציא כל ציפוי שווה אחר שנראה לכם טעים. בכל מקרה לתוצאה יפה ויזואלית כדאי להקפיד להשתמש בציפויים בכמה צבעים שונים.
חשוב לומר-
כדי שהצבעוניות תבלוט היטב גם בתום האפייה, הקפידו לגלגל את הכדורים כך שיצופו היטב היטב בתבלינים מכל הכיוונים. כמו כן כדאי להקפיד שלא לאפות את המאפה יתר על המידה על מנת שהגוונים לא ישחימו וידהו בסוף האפייה.
גיוונים בטעמים-
רוצים לשדרג את המאפה? אפשר גם לטמון בכדורים קוביות קטנות של פטה, בולגרית, גבינת עיזים רכה או גבינת קשה עזת טעם. אפשר גם להחביא בתוך הכדורים זיתים מגולענים שלמים או פלפלים קלויים.
הכינו את המאפה ביום ההגשה-
כמו לחמים ביתיים אחרים, גם לחם זה במיטבו ביום ההכנה, ומומלץ לזלול אותו קרוב ככל הניתן למועד האפייה.  לא מומלץ להכין אותו מראש, למחרת הוא יתייבש ויאבד מהקסם.
 
   לחם כדורים נתלש ב-8 טעמים
החומרים:
לבצק:
600 גרם (4 כוסות ורבע) קמח
10 גרם שמרים יבשים או 30 גרם שמרים טריים
65 גרם (שליש כוס) סוכר
2 כפיות מלח
60 גרם חמאה, רכה מאוד
180 מ"ל (שלושת רבעי כוס) חלב
120 מ"ל (חצי כוס) מים
לטבילה:
100 גרם חמאה, מומסת ומצוננת
1 כף שמן זית
3-4 שיני שום, כתושות
לציפוי:
1/4 כוס פרמז'ן, קשקוול או צ'דר מגוררת
1/4 כוס פטרוזיליה, קצוצה דק
1/4 כוס שקדים פרוסים, גרעיני חמנייה או שיבולת שועל
3 כפות אריסה או פלפלצ'ומה, מדוללות במעט שמן
3-4 כפות זעתר טחון
3-4 כפות שומשום לבן ושחור
3-4 כפות פרג או קצח
3-4 כפות סומק טחון
כלים:
תבנית קוגלהוף/בונדט 24-26 ס"מ
או-
תבנית 24 ס"מ + רינג 7-8 ס"מ / קופסת שימורים ריקה
אופן ההכנה:
לבצק:
בקערת מערבל חשמלי עם וו הלישה מערבבים קמח, שמרים, סוכר ומלח. מוסיפים חמאה רכה ומעבדים להטמעה.  מוסיפים חלב ומים בהדרגה תוך לישה במשך 10 דקות עד לקבלת בצק אלסטי ורך. (בתחילה יראה שהנוזלים כמעט לא מספיקים, אך תוך דקה הבצק יתאחד. בכל מקרה אם הבצק לא מתאחד תוך דקה-שתיים ניתן להוסיף עוד מעט נוזלים לפי הצורך). מעצבים את הבצק לכדור, מעבירים לקערה גדולה, מכסים במגבת נקייה או בניילון נצמד ומתפיחים עד להכפלת הנפח.
לטבילה:
מערבבים יחד בקערה חמאה עם שמן זית ושיני שום כתושות.
לציפוי:
מחלקים את כל התוספות בין קעריות נפרדות.
להרכבה:
משמנים תבנית תבנית קוגלהוף/בונדט במעט מהחמאה המומסת בעזרת מברשת אפייה, או משמנים תבנית רגילה ומניחים במרכזה רינג גבוה או קופסת שימורים ריקה ונקייה. מוציאים אוויר מהבצק ומחלקים אותו לרבעים. יוצרים מכל רבע 15-16 כדורים קטנטנים של כ-3 ס"מ. מברישים בכל פעם כדור בצק בתערובת החמאה המומסת, מגלגלים בכל פעם בתוספת אחרת ומסדרים את הכדורים בתבנית לסירוגין במרווחים קטנים (לחובבי השום ממליצה בחום גם לפזר את שיני השום הכתושות שמתחבאות בחמאה המומסת בין לבין הכדורים, זה מאוד משדרג! כמו כן כדי להתלכלך כמה שפחות בזמן הטבילה, אפשר להבריש את הכדורים בחמאה ביד אחת ולגלגל בציפוי ביד השנייה, כמו שמכינים שניצל).
 
מכסים את התבנית במגבת נקייה או בניילון נצמד רופף ומתפיחים ל-30-40 דקות בטמפרטורת החדר כך שהכדורים תופחים חצי תפיחה וממלאים את התבנית. מחממים תנור ל-180 מעלות ואופים 30-35 דקות לגוון זהוב-שחום בהיר, הקפידו שלא לאפות את הלחם יתר על המידה על מנת שצבעוניות התבלינים תישמר והכדורים ישארו רכים. מצננים, מגישים בתבנית או מעבירים בעדינות לצלחת הגשה (כדאי להפוך פעמיים כך שחלקו העליון של המאפה יישאר כלפי מעלה). הלחם במיטבו ביום ההכנה.
 

