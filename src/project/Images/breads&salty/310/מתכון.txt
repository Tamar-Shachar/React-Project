כמה דברים לפני שמתחילים:
במקרה הכינותי מראש-
הלחמניות עוברות מעולה הקפאה, ניתן להקפיא אותן בקופסה אטומה היטב ולהפשיר בכל פעם שרוצים לנשנש
זירוז התפחה ראשונה בחורף-
רוצים לזרז את התפחת בצק השמרים האיטית בימי החורף הקרים?
חממו את התנור ל-50 מעלות, כבו אותו והכניסו את הבצק בקערה כשהוא מכוסה היטב לתנור הכבוי והחמים.
הבצק יתפח תוך שעה ממש כמו באמצע הקיץ. את ההתפחה השניה רצוי לבצע בטמפרטורת החדר.
גיוונים בטעמים-
רוצים להקפיץ את טעמי המלית? שדרגו אותה על ידי כל תוספת שאתם אוהבים-
תוכלו להוסיף לה עשבי תיבול טריים שאוהבים כמו זעתר, בזיליקום, אורגנו, כוסברה,
או תוספות לפי הטעם, כמו זיתים קצוצים דק, פלפלים קלויים, עגבבניות מיובשות בשמן זית קצוצות דק, או בצל מטוגן.
לחמניות ללא מלית-
ניתן גם להכין את הלחמניות ללא מלית כלל, הן יהיו כיפיות גם כלחמניות רכות לכל דבר.
גירסת פרווה-
אם רוצים ניתן גם להכין את הלחמניות ללא מלית בגירסת פרווה על ידי המרת החלב והיוגורט שבבצק במים או בחלב צמחי כמו חלב סויה או קוקוס (או חצי חצי),
ולהבריש את הלחמניות בשמן זית במקום בחמאה מומסת.
אם תרצו להוסיף ללחמניות הפרווה שלכם טעמים נוספים, תוכלו גם לתבל את שמן הזית בכמה שיני שום כתושות ובזיליקום כדי לשדרג אותן ללחמניות שום רכות.
גירסה טבעונית-
לגירסה טבעונית אפשר בנוסף להערות של גירסת הפרווה גם להמיר את הביצה בבצק ב-50 מ"ל נוספים של חלב צמחי או מים,
ולהבריש את הלחמניות בחלב צמחי במקום לפני שמפזרים מעל שומשום.
אם רוצים אפשר גם לנסות למלא בתערובת גבינות טבעונית, אבל לא ניסיתי בעצמי.
 
  לחמניות קרואסון רכות במלית גבינה
החומרים ל-36-48 מאפים קטנים:
ללחמניות רכות:
500 גרם (שלוש כוסות וחצי) קמח
8 גרם (שלושת רבעי כף) שמרים יבשים, או 25 גרם שמרים טריים
40 גרם (4 כפות) סוכר
כפית וחצי מלח
1 ביצה
70 מ"ל (רבע כוס ועוד כף) שמן
150 מ"ל (שני שליש כוס פחות כף) יוגורט 4.5%
130 מ"ל (חצי כוס ועוד כף) חלב, חמים
למלית גבינה:
250 גרם (גביע) גבינת פטה כבשים 20%
200 גרם ריקוטה
100 גרם גבינת קשקוול או מוצרלה (לא חובה)
מלח, פלפל שחור גרוס
לציפוי:
100 גרם חמאה, מומסת ומצוננת
1 ביצה, טרופה
שומשום
אופן ההכנה:
ללחמניות רכות:
בקערת מערבל חשמלי עם וו הלישה מערבבים קמח, שמרים וסוכר. מוסיפים מלח, ביצה ושמן ולשים קלות. מוסיפים יוגורט וחלב חמים בהדרגה ולשים קלות לקבלת בצק. מוסיפים ללוש 10 דקות נוספות לבצק אלסטי ורך. במידה והבצק דביק מדי ניתן להוסיף עוד קצת קמח. מעצבים את הבצק לכדור רך, מעבירים לקערה גדולה, מכסים במגבת נקייה או בניילון נצמד ומתפיחים עד להכפלת הנפח.
למלית גבינה:
מפוררים את הפטה לקערה, מוסיפים ריקוטה וקשקוול או מוצרלה מגוררת ומערבבים למלית אחידה. מתבלים במלח ופלפל שחור גרוס לפי הטעם, מכסים ומעבירים למקרר עד לשימוש. ממיסים את החמאה עבור הציפוי, מצננים.
מוציאים אוויר מהבצק, מחלקים ל-3 חלקים ומניחים לשבת לרבע שעה לנוח.
מרדדים בכל פעם כדור בצק על משטח עבודה מקומח ממש טיפונת לעיגול דק מאוד בקוטר של כ-26-28 ס"מ לערך. מברישים את הבצק בשכבה דקיקה של חמאה מומסת ומצוננת וחותכים בעזרת גלגלת פיצה או סכין חדה ל-12-16 משולשים (קודם חותכים את העיגול לחצי ולרבע, ולאחר חותכים כל רבע ל-3-4 חלקים). שומרים בצד את יתרת החמאה המומסת לתום האפייה.
מניחים כפית גדושה ממש של מלית בקצה הרחב של כל משולש, נותנים גלגול אחד לסגירת המלית וממשיכים לגלגל עד לקצה המשולש. נותנים לכל מאפה כיפוף קטן לקבלת צורת סהרון.
מסדרים את המאפים בתבניות מרופדות בנייר אפייה במרווחים, מכסים במגבת נקייה או בניילון נצמד רופף ומתפיחים כמעט עד להכפלת הנפח.
מחממים תנור ל-180 מעלות. מברישים את הלחמניות בביצה טרופה ומפזרים שומשום בנדיבות רבה, אופים 20-25 דקות להשחמה יפה. בזמן האפייה מחממים שוב את יתרת החמאה המומסת להמסה ומברישים את הלחמניות בחמאה מיד כשיוצאות מהתנור. מצננים וזוללים.

