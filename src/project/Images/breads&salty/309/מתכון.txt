כמה דברים לפני שמתחילים:
במקרה הכינותי מראש-
כדאי לאפות את הלחמניות ביום האכילה כדי שיהיו במיטבן, תוכלו עדיין להנות מהיתרה גם למחרת.
הלחמניות עוברות מושלם הקפאה כך שניתן להקפיא אותן בתום האפייה בקופסה אטומה ולהפשיר
בכל פעם שרוצים להנות מלחמניות טריות.
לגירסת פרווה-
לגירסת פרווה ניתן להמיר את החלב בבצק בכמות שווה של מים או חלב צמחי, ואת החמאה בשמן.
הבצק יהיה קצת יותר רך ודביק במהלך העבודה.
לגירסה טבעונית-
לגירסה טבעונית ניתן להמיר את החלב בבצק בכמות שווה של מים או חלב צמחי, ואת החמאה בשמן
להמיר את הביצה בבצק ב-50 מ"ל מים או חלב צמחי בתוספת כף שמן,
ולהבריש את הלחמניות לפני האפייה בחלב צמחי.
מחית הגזר-
ניתן להכין את מחית הגזר עבור הלחמניות יום קודם, לשמור במקרר ולהוציא לטמפ' החדר או לחמם מעט לפני שמשתמשים בה.
אפשר גם להכין אותה זמן רב מראש ולהקפיא, ולהפשיר לקראת ההכנה.
 
  לחמניות כוסמין וגזר רכות בציפוי גרעינים
החומרים לכ-12 לחמניות קטנות:
למחית גזר:
180 גרם גזרים (2 גזרים בינוניים-גדולים)
ללחמניות:
230 גרם (כוס ושני שליש) קמח כוסמין מלא
190 (כוס ושליש) קמח לבן
6 גרם (2/3 כף) שמרים יבשים, או 18 גרם שמרים טריים
30 גרם (3 כפות) סוכר דמררה
1 כפית מלח
1 ביצה
30 גרם (כף שטוחה וחצי) דבש או סילאן
120 גרם (חצי כוס) מחית גזר (שהכנו מראש)
130 מ"ל (חצי כוס ועוד כף) חלב, חמים (או מים/חלב צמחי לפרווה)
40 גרם חמאה רכה, בקוביות (או 40 מ"ל שמן לפרווה)
להברשה:
1 ביצה
גרעיני דלעת, גרעיני חמניה, שומשום (לא חובה)
אופן ההכנה:
למחית גזר:
קולפים את הגזרים, פורסים לפרוסות ומבשלים או מאדים לריכוך-
אפשר לעשות זאת על ידי אידוי בשושנת אידוי (כ-15-20 דקות), על ידי כיסוי הגזרים במים רותחים ובישול בסיר (כ-20 דקות),
על ידי אפייה בתנור עם מעט שמן זית (45-55 דקות), או בגירסה המהירה על ידי בישול במיקרו-
מעבירים את פרוסות הגזר לקערת פלסטיק למיקרו עם מכסה ומוסיפים כרבע כוס מים (כ-10 דקות).
מסננים את הגזרים ומצננים, טוחנים את הגזרים במעבד מזון או בבלנדר למחית.
ללחמניות:
במערבל חשמלי עם וו הלישה מערבבים את שני סוגי הקמח עם שמרים וסוכר. מוסיפים את המלח ומערבבים.
מוסיפים את הביצה, את הדבש או הסילאן ואת מחית הגזר ומעבדים קלות.
מוסיפים את החלב בהדרגה תוך כדי עירבול עד לקבלת בצק אחיד.
מוסיפים את קובית החמאה הרכה ולשים 12 דקות נוספות לתערובת חלקה, אלסטית ומעט דביקה.
מעצבים את הבצק לכדור רך, מעבירים לקערה, מכסים במגבת נקייה או בניילון נצמד
ומתפיחים בטמפרטורת החדר עד להכפלת הנפח.
מוציאים אוויר מהבצק ומרדדים על משטח עבודה מקומח קלות מאוד לעלה בעובי של כחצי ס"מ ובגודל של כ-30×36 ס"מ.
חותכים את הבצק מצידו הארוך יותר לרצועות בעובי של 3 ס"מ בערך, ומגלגלים כל רצועה לתוך עצמה לצורת שבלול.
לאחר יצירת השבלולים, מומלץ למתוח מעט את קצה הרצועה ולהדק אל מתחת לשבלול,
זאת על מנת שקצה השבלול לא יתפח ויפתח במהלך האפייה והשבלול ישאר הדוק ויפה.
מסדרים את שבלולי הבצק אחד ליד השני בתבנית תנור מרופדת בנייר אפייה,
מכסים במגבת נקייה או בניילון נצמד רופף ומתפיחים עד להכפלת הנפח.
מחממים תנור ל-180 מעלות, מברישים את הלחמניות בביצה טרופה בעזרת מברשת אפייה ומפזרים מעל גרעינים.
אופים 18-22 דקות להשחמה.

