
הלחמניות החמודות הללו רכות ומתקתקות ומזכירות בטעמן ובמרקמן חלה מתוקה,
אבל בפועל הן מכילות 55% קמח כוסמין מלא,
מומתקות בדבש ובסוכר דמררה ומכילות בתוכן גם .. גזר!

כן, גזר שמאדים או מבשלים, מועכים למחית ומוסיפים לבצק במהלך הלישה.
הגזר מעניק לבצק תוספת של רכות, טעם רקע מתקתק, וצובע אותו בגוון צהבהב-כתמתם משגע.
לעיטור פיזרתי על הלחמניות תערובת של גרעיני חמניות, גרעיני דלעת ושומשום שמוסיפים להן קראנצ'יות ממכרת ומראה משודרג.

כדי לגוון קצת את עיצוב הלחמניות, הענקתי להן הפעם מראה של שבלולים חמודים-
עיצוב הלחמניה אולי עלול להיראות מאיים או מאתגר בשניה הראשונה,
אבל למעשה הכנתן אפילו פשוטה ומהירה להכנה יותר מעיצוב של לחמניות כדורים רגילות.
כל מה שצריך לעשות הוא לרדד את הבצק, לחתוך אותו בצורה חופשית לרצועות של בערך 2.5-3 ס"מ
(פלוס מינוס, ממש לא חייבים לבדוק מדוייקים), לגלגל כל רצועה לשבלול בצק – וזה הכל.

התוצאה המתקבלת-
לחמניות חלה רכות ומתקתקות, בריאות יותר על אף שכל כך לא מרגישות כאלה,
שגם מי שלא משתגע על כוסמין או לא חובב לחמי בריאות יהנה מאוד לכרסם.
כאלה שתענוג אמיתי לזלול ככריך עם מלית מלוחה או מתוקה, או פשוט לנשנש כמו שהן כי הן באמת טעימות.