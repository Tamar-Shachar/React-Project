כמה דברים לפני שמתחילים:
במקרה הכינותי מראש-
המאפים עוברים היטב הקפאה, ניתן להקפיא אותן בקופסה אטומה היטב ולהפשיר בכל פעם שרוצים לנשנש
גיוונים בטעמים-
מומלץ לשדרג את טעם הלחמניותבתוספות שאתם אוהבים-
תוכלו להוסיף להן זיתים קצוצים, עגבניות מיובשות קצוצות, בצל מטוגן או עשבי תיבול טריים שאוהבים
כמו בזיליקום, אורגנו, טימין וזעתר. אפילו פלפל צ'ילי יבש גרוס ישתלב פה פשוט נפלא.
אני ניסיתי אותן עם עגבניות מיובשות קצוצות ואורגנו טרי ויצא מדהים.
הגבינות במתכון-
אפשר לשחק ולגוון את הגבינות במתכון לפי מה שיש בבית-
לגבינות הרכות אפשר להשתמש בגבינה לבנה, בגבינה כחושה לאפייה, או בקוטג'.
לגבינות החצי קשות כדאי להשתמש בגבינה בולגרית או בגבינת פטה,
אפשר גם להשתמש בפרומעז, וגם רוקפור אולי תיתן פה טוויסט כיפי.
ולגבינה הקשה המגוררת כל גבינה שאתם אוהבים תתאים-
קשקוול, צ'דר, גאודה, אמנטל, פרמז'ן, אפשר גם להשתמש בגבינה מעושנת בכמות כפולה לטוויסט בטעמים.
אם מתחשק לכם לקבל לחמניות בטעם גבינתי עשיר במיוחד,
ניתן להכפיל את כמות הגבינה הקשה במתכון, ואת כמות הגבינה הבולגרית (רק להפחית מעט מהמלח על חשבון).
הכנה ללא ביצים-
במידה ונתקעתם בלי ביצים בבית בתקופה מבאסת זו, ניתן גם לוותר על הביצים במתכון,
הלחמניות יתקבלו יותר פריכות ופחות אווריריות אך עדיין טעימות
 
  בואיקוס – לחמניות גבינה מהירות
החומרים ל-15-18 בואיקוס:
350 גרם (2 כוסות וחצי) קמח
1/2 2 כפיות אבקת אפייה
כפית ושליש מלח
¼ כפית פלפל שחור
200 גר חמאה, רכה מאוד
1 ביצה
250 גרם גבינה רכה- גבינה לבנה, או גבינה כחושה לאפייה, או קוטג'
50 גרם גבינה חצי קשה- גבינה בולגרית או פטה, אפשר גם פרומעז
50 גרם גבינה קשה מגוררת- קשקוול, צ'דר, אמנטל, פרמז'ן
תוספות לבחירה – אופציה:
עגבניות מיובשות, קצוצות גס
זיתים ירוקים או שחורים, קצוצים
עשבי תיבול טריים- בזיליקום, אורגנו, טימין, זעתר
בצל ירוק או עירית, קצוצים
צ'ילי יבש גרוס
לציפוי:
1 ביצה
חופן שומשום
מעט קצח
אופן ההכנה:
מחממים תנור ל-190 מעלות במצב טורבו (אפשר גם מצב רגיל אם אין).
מערבבים בקערה את הקמח ואבקת האפייה, מוסיפים את המלח והפלפל ומערבבים.
בקערת מערבל חשמלי עם וו גיטרה או במעבד מזון מקרימים את החמאה דקותיים לקרם בהיר
(למי שאין מערבל חשמלי או מעבד מזון יכול גם לטרוף קצת את החמאה הרכה במטרפה ידנית במקום, רק הקפידו שתהיה רכה מאוד).
מוסיפים את הביצה ומעבדים להטמעה. מוסיפים פנימה את כל סוגי הגבינות ומעבדים לקרם חלק.
מוסיפים את תערובת הקמח ואם רוצים תוספות לבחירה, ומעבדים קצרות רק עד לקבלת בצק אחיד וקצת דביק.
מעצבים מהבצק כדורים בקוטר 5-6 ס"מ בידיים מעט מקומחות
ומסדרים בתבנית שקעים או פשוט במרווחים על תבניות אפייה מרופדות בנייר אפייה.
מברישים את הלחמניות בביצה טרופה ומפזרים מעל שומשום וקצח.
אופים את הלחמניות כ-20 דקות להשחמה, מצננים מעט וזוללים.

