כמה דברים לפני שמתחילים:
שלא תגידו שלא אמרתי-
מומלץ בחום להכפיל כמויות, הן מתחסלות במהירות שיא
במקרה הכינותי מראש-
כדאי לאפות את הלחמניות ביום האכילה כדי שיהיו במיטבן,
ואת היתרה להקפיא לאחר צינון ולהפשיר בכל פעם שרוצים להנות מלחמניות טריות.
אפשר להכין את הרביכה עד יומיים לפני לישת הבצק ולשמור במקרר עד להכנה.
מילוי השוקולד-
כדי להקל על עיצוב הלחמניות אני מילאתי את הלחמניות בקוביות שוקולד,
שקצת נמסות בזמן האפייה ומעניקות למלית טעם שוקולדי מודגש.
אם מעדיפים להשתמש בממרח שוקולד עבור המילוי גם זה אפשרי,
במקרה כזה אולי יהיה עדיף לעצב את הלחמניות ככדורים ולשים כפית של ממרח במרכז על מנת להקל על עיצוב הלחמניה.
לגירסה טבעונית–
לגירסה טבעונית אפשר לעקוב אחר ההנחיות במתכון לגירסת פרווה, להמיר את הביצה בבצק ב-45 מ"ל מים
בתוספת של כף שמן, להבריש את הלחמניות לפני האפייה בחלב צמחי ולמלא בשוקולד או בממרח שוקולד טבעוני.
שידרוג נוסף-
לשידרוג נוסף של הבצק ניתן להוסיף לו 20 גרם (2 כפות) אבקת חלב לרכות נוספת
 
  לחמניות אצבע אווריריות עם שוקולד
החומרים ל-9-10 לחמניות בינוניות:
לרביכה:
20 גרם (2 כפות) קמח
50 מ"ל (רבע כוס פחות כף) מים
50 מ"ל (רבע כוס פחות כף) חלב (או חלב צמחי/עוד מים לפרווה)
ללחמניות רכות:
300 גרם (2 כוסות ועוד 2 כפות) קמח לבן (או- מומלץ קמח לחם לשידרוג האווריריות)
50 גרם (רבע כוס) סוכר
5 גרם (חצי כף) שמרים יבשים או 15 גרם שמרים טריים
2/3 כפית מלח
1 ביצה L
100 מ"ל (שליש כוס ועוד כף וחצי) חלב  (או חלב צמחי/עוד מים לפרווה)
25 גרם חמאה, רכה  (או שמן קוקוס/קנולה לפרווה)
למילוי שוקולד:
150 גרם שוקולד חלב, אפשר גם מריר אם מעדיפים  (רצוי בחפיסות, ולא במטבעות)
לציפוי:
1 חלמון
1 כף חלב (או מים לפרווה)
חופן שומשום או מזרה סוכריות שוקולד (לא חובה)
אופן ההכנה:
לרביכה:
שופכים את הקמח לסיר קטן. יוצקים את המים פנימה בהדרגה תוך כדי טריפה רצופה עד שהקמח נמס לגמרי
(אם תוסיפו בבת אחת תקבלו גושים). מוסיפים פנימה את החלב ומערבבים.
מבשלים את התערובת על להבה בינונית-נמוכה לדקותיים, תוך טריפה רצופה במטרפה למניעת חריכת התערובת
ולמניעת גושים, עד שהתערובת הופכת סמיכה מאוד מאוד, דביקה בצקית וכמעט יציבה (מזכיר קצת פירה דביק).
הקפידו לבשל את התערובת מספיק- בישול מועט מדי יניב בצק דביק מדי.
מעבירים מיד את התערובת לקערה קטנה, מכסים את פניה בניילון נצמד ומעבירים למקרר לשעה עד יומיים.
ללחמניות רכות:
עוברים להכנת הבצק רק לאחר שהרביכה התקררה לגמרי.
בקערת מערבל חשמלי עם וו הלישה מערבבים קמח, סוכר ושמרים. מוסיפים מלח ומערבבים.
מוסיפים את הביצה ואת החלב בהדרגה תוך לישה קלה במהירות נמוכה.
מוסיפים את הרביכה שהכנו מראש ולשים כדקה עד לקבלת בצק. מוסיפים את החמאה הרכה ומוסיפים ללוש 8-10 דקות נוספות
במהירות בינונית לבצק חלק ואלסטי וקצת דביק- אל תתפתו להוסיף לו קמח,
במידה והבצק מרגיש דביק ורך מדי בסוף הלישה ניתן להוסיף עוד כף-שתיים של קמח אבל לא מעבר.
מפזרים על הבצק טיפונת של קמח, מעצבים לכדור רך, מעבירים לקערה משומנת קלות מאוד,
מכסים במגבת נקייה או בניילון נצמד ומתפיחים עד להכפלת הנפח.
על משטח עבודה מקומח ממש קלות, מחלקים את הבצק ל-9-10 חלקים
(אני חילקתי ל-10 ובסוף הכנסתי לתבנית רק 9, ואחת אפיתי בנפרד).
מגלגלים כל חלק לכדור, מכסים במגבת נקייה או בניילון נצמד רופף ונותנים לנוח לרבע שעה.
שוברים את חפיסות השוקולד לשורות, שורת שוקולד לכל לחמניה (נשמע הרבה אבל בפועל בגלל שהלחמניה תופחת מאוד,
זה מורגש בתוצאה הסופית ממש כמו שכבה של ממרח שוקולד).
מרדדים בכל פעם כדור בצק על משטח עבודה מקומח מעט לעלה בצק דק וארוך, ברוחב של 8.5-9 ס"מ בערך.
מניחים שורת שוקולד בחלקו התחתון של הבצק, ומגלגלים את הבצק כמו בלינצ'ס-
קודם מקפלים תוך כדי מתיחה את שולי הבצק על גבי השוקולד כדי שהמלית לא תדלוף מהצדדים,
ולאחר מגלגלים את הבצק כלפי מעלה כמו רולדה, כך שהמלית נאטמת בפנים.
מגלגלים מעט את הלחמניה על משטח העבודה כדי להעניק לה צורה יפה ולאטום את קו החיבור.
מסדרים את הלחמניות במרווחים קלים אחת מהשניה- אני סידרתי בתבנית 20×30 ס"מ מרופדת בנייר אפייה,
אפשר גם בכל תבנית אחרת שיש בבית, גם בתבנית תנור.
מכסים במגבת נקייה או בניילון נצמד רופף ומתפיחים להכפלת הנפח.
לציפוי:
מחממים תנור ל-170 מעלות במצב טורבו. טורפים חלמון עם חלב ומברישים את הלחמניות בשכבה דקה
בעזרת מברשת אפייה. אם רוצים מפזרים מעל שומשום או מזרה סוכריות שוקולד ואופים 18-25 דקות להשחמה יפה.
מצננים מעט וזוללים. בזמן הצינון מלית השוקולד מתייצבת בחלקה,
אפשר לחמם את הלחמניות שוב חימום קצר במיקרוגל לפני שזוללים כדי לרכך שוב את המלית.

