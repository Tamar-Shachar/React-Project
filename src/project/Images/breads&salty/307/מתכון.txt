כמה דברים לפני שמתחילים:
במקרה הכינותי מראש-
כמו כל מאפה שמרים ביתי, הלחם במיטבו ביום האפייה,
ניתן להקפיא אותו בשלמותו או פרוס לפרוסות ועטף היטב כדי להנות ממנו בכל עת.
קמח מלא או כוסמין-
ניתן גם להכין את הלחם בשילוב של קמח מלא או כוסמין לבן/מלא,
לתוצאה מירבית מומלץ להמיר רק מחצית מכמות הקמח הלבן.
לגירסת פרווה טבעונית-
אפשר להכין את הלחם גם בגירסת פרווה טבעונית
על ידי המרת החמאה במתכון ב-70 מ"ל שמן, ושימוש במים במקום כמות החלב שבמתכון.
חשוב לומר שבגירסה זו הקסם העיקרי בלחם שטמון בעיקר בטעם החלבי ובניחוח החמאתי
קצת נאבד ומתקבל לחם הרבה פחות מרגש,
אבל זה עדיין לחם לבן מוצלח, ריחני וטוב שמזכיר קצת את הלחם האחיד בסופר, רק בגירסה ביתית וטרייה.
גירסת ללא גלוטן-
ניתן להכין את הלחם גם בגירסה ללא גלוטן לצליאקים
בשימוש בקמח קאפוטו ללא גלוטן או בקמח מולינו ללא גלוטן (ירוק)
בתוספת של כרבע כוס מים חמימים (ותודה לתמי ולזהר על העדכון!)
התפחה נוספת-
במקור הומלץ לתת ללחם התפחה שלישית ונוספת באמצע, אני הפעם ויתרתי עליה,
אבל למי שיש סבלנות ומובן להשקיע כדי לקבל כיכר עשירה יותר בעלת ניחוח עמוק יותר,
יכול גם לאחר ההתפחה הראשונה להוציא מהבצק את האוויר, להתפיח שוב עד להכפלת הנפח
ורק אז להעביר את כיכר הבצק לתבנית ולהתפיח התפחה שלישית לפני האפייה.
 
  לחם לבן מושלם
החומרים לכיכר אחת:
460 גרם (3 כוסות ורבע) קמח לבן  (אם יש קמח לחם – עוד יותר טוב)
20 גרם (2 כפות) סוכר
6 גרם (כפית וחצי) שמרים יבשים או 18 גרם שמרים טריים
1 כפית מלח
280 מ"ל (כוס + 3 כפות) חלב, חמים
80 גרם חמאה, רכה
כלים:
תבנית אינגליש קייק 30×10 ס"מ, משומנת היטב
(או- 2 תבניות חד"פ)
אופן ההכנה:
בקערת מערבל חשמלי עם וו הלישה מערבבים קמח, סוכר ושמרים.
מוסיפים מלח וחלב חמים בהדרגה ולשים במהירות נמוכה ל-4 דקות.
מוסיפים מחצית מכמות החמאה הרכה ולשים במהירות בינונית לדקה.
מוסיפים את יתרת החמאה הרכה ולשים במהירות בינונית ל-5 דקות נוספות לבצק אחיד ואלסטי-
בתחילה הבצק יראה שומני מאוד אבל עם הלישה החמאה תיטמע בתוכו.
מעבירים לקערה, מכסים במגבת נקייה או בניילון נצמד ומתפיחים כמעט עד להכפלת הנפח.
מוציאים את האוויר מהבצק ומעצבים אותו על משטח מקומח טיפונת לצורת כיכר מאורכת,
מניחים בתבנית אינגליש קייק בגודל של בערך 30×10 ס"מ משומנת היטב,
משטחים את הלחם מעט בכפות הידיים כדי שגובה פניו יהיה אחיד,
מכסים במגבת נקייה או בניילון נצמד ומתפיחים כמעט עד להכפלת הנפח.
מחממים תנור ל-180 מעלות ואופים את הלחם 40-45 דקות כך שהלחם שחום מאוד.
(הלחם ישחים כבר בשלב מוקדם של האפייה וזה בסדר, תנו לו זמן להיאפות).
הופכים את הלחם בעדינות רבה על רשת צינון ומצננים.
במידה והכיכר לא השחימה מספיק מכל צדדיה (תלוי בעיקר בסוג התבנית בה השתמשתם וביעילות התנור),
ניתן בשלב זה להעביר את הכיכר לרשת התנור ולאפות את הלחם ל-5 דקות נוספות ללא התבנית כך שהכיכר תשחים יפה מכל צדדיה.

