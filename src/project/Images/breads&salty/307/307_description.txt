אין כמו לפתוח את היום עם לחם טרי וריחני, מוצר צריכה בסיסי וחשוב לכל משפחה-
אופים לחם לבן טרי וריחני לבד בבית, והפעם מתכון מנצח ללחם לבן נפלא והכי פשוטטטט בעולם-
לחם לבן מושלם ב-6 מרכיבים בסיסיים!
המתכון הנוכחי ללחם לבן מושלם, או כמו שנקרא בצרפתית- פאן דה מי,
מבוסס על מתכון של של אופה שוויצרי בשם סיריל היטס בכמה שינויים שלנו,
וחזרתי אליו בכל פעם שהתחשק לי להתפנק בלחם לבן ביתי וטוב באמת.

אם תמיד חששתם מהכנת לחמים, זו ההזדמנות שלכם להתנסות במתכון פשוט ומוצלח במיוחד,
שיניב כיכר לחם לבן נהדרת שתתעלה על כל לחם לבן שתקנו בסופר.
הפעם אין צורך לעצב כיכרות, לקלוע רצועות או לחרוט על הלחם דוגמאות.
גם לא צריך לשים תבנית של מים בתחתית התנור, או לאפות על אבן שמוט-
פשוט מניחים את הבצק בתוך תבנית אינגליש קייק שמעניקה ללחם מראה יפה של כיכר, וזה הכל.

הלחם מתקבל במרקם גמיש וקצת רך, בניחוח חלבי ובטעם רקע חמאתי מודגש שעושה את כל ההבדל.
הוא מושלם לכריכים, מסתדר נפלא בפרנץ' טוסט, עם גבינה טובה מעל
ואפשר אפילו לנשנש אותו סתם ככה, כי הוא באמת ממש טעים.