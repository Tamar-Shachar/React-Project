כמה דברים לפני שמתחילים:
במקרה הכינותי מראש-
הסמבוסקים במיטבם ביום ההכנה, והכי טעימים מיד אחרי האפייה כשהמלית עדיין חמימה,
אבל אפשר גם לאפות אותם כמה שעות מראש ואפילו יום קודם, לשמור בקופסה אטומה במקרר ולחמם לפני ההגשה.
המאפים גם עוברים מצוין הקפאה וניתן גם להקפיא אותם ולחמם בארוחה הבאה,
או לקחת אותם כצידה לדרך בפיקניקים או בנסיעות במקום סנדוויץ' טוב.
אם מעדיפים להנות ממאפה טרי ישר מהתנור, אפשר גם להקפיא את המאפים לאחר העיצוב ולפני התפחה שניה,
ולפני שרוצים לאפות להפשיר, להתפיח ולאפות.
הגבינות ועשבי התיבול למלית-
אפשר לשחק עם סוגי הגבינה למלית בהתאם להעדפה האישית, ולהמיר את הפטה או הבולגרית בפרומעז,
ואפילו בגבינות רכות לטעם מעודן יותר כמו ריקוטה, ואפילו כנען/טוב טעם.
גם עבור הגבינה הקשה המגוררת אפשר להשתמש בכל גבינה שאוהבים-
אני השתמשתי בחצי כמות של  קשקוול עיזים וחצי מוצרלה, אפשר להשתמש בכל גבינה קשה שאוהבים-
גאודה, קשקוול, צ'דר, תערובת של כמה גבינות או גבנ"צ שיש בבית.
אפשר לוותר על עשבי התיבול במלית או להמיר אותם בתערובת של כל עשב תיבול שאוהבים.
אם רוצים אפשר להוסיף למלית במקום בצל ירוק קצוץ, או בצל לבן קטן מטוגן לשקיפות.
תחליפים לתרד או שימוש בתרד קפוא-
ניתן להכין את הסמבוסק באותו האופן גם ע"י שימוש בעלי מנגולד קצוצים גס מאוד או עלי חוביזה.
אפשר להשתמש גם במדליוני תרד קפוא ומופשר במשקל של 250 גרם, יש לשקול את התרד לאחר הפשרה וסחיטת הנוזלים.
גיוונים בטעמים-
ניתן גם להכין את המאפים עם כל מלית אחרים שאוהבים, וליצור סמבוסק פיצה, סמבוסק חומוס,
סמבוסק בשר, סמבוסק במילוי ירקות מוקפצים או כל מלית טעימה שאתם אוהבים.
 
  סמבוסק כוסמין במלית תרד וגבינת עיזים
החומרים ל-7 יחידות גדולות (16 ס"מ):
לבצק:
210 גרם (כוס וחצי) קמח לבן (או קמח פיצה לשידרוג הרכות)
210 גרם (כוס וחצי) קמח כוסמין מלא  (אפשר גם קמח לבן אם מעדיפים)
6 גרם (2/3 כף) שמרים יבשים או 18 גרם שמרים טריים
1 כפית סוכר
1 כפית מלח
30 מ"ל (2 כפות) שמן זית
30 גרם (כף) דבש
220 מ"ל (כוס פחות 2 כפות) מים, חמימים
למלית תרד, גבינות ועשבי תיבול:
2 כפות שמן זית
20 גרם חמאה
3 שיני שום, כתושות
400 גרם עלי תרד טריים, נקיים מגבעולים, שטופים ומיובשים (משקל נטו)
3-4 כפות עלי בזיליקום, קצוצים (לא חובה)
3-4 כפות פטרוזיליה, קצוצה (לא חובה)
200 גרם (כוס ושליש) גבינת פטה או בולגרית עיזים 16-24%, מפוררת (ראו הערות לגיוון הגבינות)
200 גרם (כוס ושליש) גבינת עיזים קשה, מגוררת  (או כל גבינה קשה שאוהבים, אפשר גם גבנ"צ)
מלח, פלפל שחור
לציפוי:
1 ביצה
1 כף שמן זית
חופן שומשום, מעט קצח
אופן ההכנה:
לבצק:
בקערת מערבל חשמלי עם וו הלישה מערבבים קמח, שמרים וסוכר.
מוסיפים מלח, שמן זית ודבש ולשים קלות. מוסיפים מים חמימים בהדרגה ולשים קלות לקבלת בצק.
מוסיפים ללוש 6-7 דקות נוספות לבצק חלק ואלסטי. מעצבים את הבצק לכדור, מעבירים לקערה גדולה משומנת קלות,
מכסים במגבת נקייה או בניילון נצמד ומתפיחים עד להכפלת הנפח. בינתיים עוברים להכנת המלית.
למלית תרד וגבינות:
מחממים במחבת גדולה שמן זית עם חמאה להמסה ומטגנים קלות את השום.
מוסיפים את עלי התרד ומקפיצים בעדינות על להבה בינונית תוך עירבוב לעיתים עד שעלי התרד מתרככים,
נפחם יורד משמעותית והנוזלים מתאדים. מעבירים למסננת ומצננים לגמרי.
סוחטים את עלי התרד היטב מהנוזלים ומעבירים לקערה מוסיפים עשבי התיבול קצוצים לפי הטעם,
מוסיפים גם את הגבינות ומערבבים. מתבלים במלח ובפלפל לפי הטעם. שומרים בצד עד שהבצק מוכן.
לעיצוב:
מחממים תנור ל-200 מעלות במצב טורבו.
מוציאים מהבצק התפוח את האוויר ומחלקים אותו ל-7 חלקים שווים (אפשר לשקול ולחלק ל-7 אם מדקדקים),
משמנים את כדורי הבצק במעט שמן זית, מכסים במגבת נקייה או בניילון נצמד רופף ומניחים לנוח לרבע שעה.
מרדדים כל חלק לעיגול גדול ודק, מניחים 2-3 כפות של מלית תרד על חציו האחד של עיגול הבצק,
מקפלים את החצי השני מעל למלית תוך מתיחה קלה לקבלת צורת חצי עיגול ואוטמים היטב בעזרת קצות האצבעות.
מפזרים את המאפים על 2 תבניות תנור מרופדות בנייר אפייה, מברישים אותם בביצה טרופה עם שמן זית
ומפזרים מעל שומשום בנדיבות ומעט קצח אם רוצים. בעזרת סכין חדה מסמנים 3 חריצים אלכסוניים עם מרווחים ביניהם במרכז כל מאפה
(בערך באורך של 3 ס"מ לכל חריץ), על מנת שהנוזלים העודפים מהמלית יוכלו לצאת מהמאפה בזמן האפייה ולא ירטיבו את הבצק.
מכסים במגבת נקייה או בניילון נצמד רופף ומתפיחים ל-15 דקות בטמפרטורת החדר.
(כן- לא צריך לתת למאפים התפחה להכפלת הנפח במקרה הזה, רק לתת להם לנוח קצת).
במידה ולא רוצים לקבל מאפים עם בצק שמנמן עבה ורך אלא בצק טיפונת יותר נוקשה כמו במאפיות,
אפשר לוותר על ההתפחה ולהכניס ישר לתנור.
אופים 15-18 דקות להשחמה יפה. מצננים מעט וזוללים את המאפים בעודם חמימים.

