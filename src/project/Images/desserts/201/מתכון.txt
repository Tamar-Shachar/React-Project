כמה דברים לפני שמתחילים:
•	ניתן להכין את כל העיטורים מראש כמה ימים לפני ההרכבה, ולשמור בקירור.
•	פחות מסתדרים עם טימפרורים?  אפשר גם פשוט להשעין על כדורי הקוקוס מטבעות שוקולד קנויים. לחילופין אפשר גם לקרוץ עיגולים מהקראנץ' נוטלה שלנו במקום.
•	כדורי הקוקוס דומיננטיים מאוד בתוצאה הסופית, מי שרוצה להרגיש אותם קצת פחות- יכול גם להכין את הכדורים קטנים יותר, או את האקלרים גדולים יותר.
•	הפחזניות במיטבן ביום ההכנה או למחרת.
אקלר באונטי
החומרים לכ-12 אקלרים:
למלית קרם קוקוס:
5 גרם (כפית גדושה) ג'לטין
75 מ"ל (שליש כוס פחות כפית) שמנת מתוקה
300 מ"ל (שלושת רבעי פחית) קרם קוקוס
30 גרם שוקולד לבן, קצוץ
לבצק רבוך:
85 מ"ל (שליש כוס) מים
85 מ"ל (שליש כוס) חלב
70 גרם חמאה
1 כפית סוכר
1/2 כפית מלח
115 גרם (כוס פחות 2 כפות) קמח
3 ביצים בינוניות (140 גרם)
לקראנץ' נוטלה:
40 גרם שוקולד מריר
70 גרם (3 כפות יפות) נוטלה
70 גרם פייטה פויטין (אפשר גם קורנפלקס, גרוס)
קורט מלח
לכדורי קוקוס:
150 גרם (כוס וחצי דחוסה) קוקוס טחון
215 גרם (חצי פחית ועוד כף) חלב מרוכז
1/2 כפית מחית וניל או תמצית טובה
מעט קוקוס טחון לציפוי
לדיסקיות שוקולד חלב:
100 גרם שוקולד חלב
להרכבה:
מעט נוטלה
אופן ההכנה:
למלית קרם קוקוס:
משרים ג'לטין בכף-שתיים של מים. בסיר קטן מבשלים שמנת מתוקה וקרם קוקוס עד שהתערובת כמעט מגיעה לרתיחה. יוצקים מעל לקערה ובה שוקולד הלבן הקצוץ, מניחים לשבת דקה-שתיים להינמס, ומערבבים לתערובת חלקה. ממיסים ג'לטין ומערבבים. מכסים את פני הקרם בניילון נצמד כדי שלא יווצר קרום (חשוב!) ומעבירים לקירור למשך כשעתיים וחצי-שלוש, ולא יותר. עוברים בינתיים להכנת הבצק הרבוך.
לבצק רבוך:
מחממים תנור ל-180 מעלות. בסיר קטן מבשלים מים, חלב וחמאה עם סוכר ומלח, עד שהחמאה נמסה לחלוטין. מוסיפים פנימה את כל כמות הקמח בבת אחת, ומערבבים היטב, עד לבצק אחיד שנפרד מדפנות הסיר. משיבים לכיריים ומערבבים תוך בישול ומעיכת הבצק על להבה נמוכה 2-3 דקות, כדי לייבש את הבצק. מעבירים את הבצק לקערת מערבל חשמלי עם וו גיטרה, וממשיכים לערבב במהירות נמוכה במשך כמה דקות עד שהבצק כבר אינו חם למגע. (אפשר גם פשוט לערבב היטב בעזרת כף, זאת יופי של תראפיה).
טורפים בקערה קטנה את הביצים, ומתחילים להוסיף לבצק בהדרגה כף או שתיים בכל פעם, תוך כדי עירבוב ומעיכת הבצק, עד לקבלת בצק חלק, מבריק ודביק, ויציב מספיק כדי לשמור על צורתו בזילוף. יתכן שלא תצטרכו להשתמש בכל כמות הביצים, אז היו עם האצבע על הדופק. מעבירים את הבצק הרבוך לשקית זילוף עם צנטר משונן של  כ-1.5 (אפשר גם יותר או קצת פחות, לפי ההעדפה) ומזלפים על תבנית מרופדת בנייר אפייה אקלרים באורך של 10 ס"מ, במרווחים ביניהם.
אופים את הפחזניות במשך כ-30 דקות עד לקבלת צבע זהוב עמוק, כאשר את 5 הדקות האחרונות של האפייה, מרגע שהפחזניות קיבלו צבע זהוב יפה, מבצעים כשדלת התנור פתוחה קלות בעזרת ידית של כף עץ או מגבת מקופלת, כדי שהאדים יצאו והפחזניות יוכלו להתייבש לגמרי.  מסירים מהתנור, ובעוד הפחזניות חמות יוצרים בעדינות אך נחישות 2 נקבים קטנים בתחתית כל אקלר  בעזרת צנטר קטן, ומניחים כך להצטנן לחלוטין. לאחר שהאקלרים הצטננו לגמרי, וקרם הקוקוס התייצב, פותחים את המלית ע"י טריפה טובה במטרפה. מעבירים את המלית לשקית זילוף, וממלאים את האקלרים דרך הפתחים שיצרנו בחלקם התחתון. שומרים את האקלרים בקירור עד לשימוש.
לקראנץ' נוטלה:
ממיסים על בן מארי את השוקולד. מוסיפים נוטלה ומערבבים לתערובת חלקה. מוסיפים את שבבי הפייטה פויטין וקורט יפה של מלח ומערבבים. מרדדים את התערובת היטב בין 2 ניירות אפייה לקבלת שכבה דקיקה ככל הניתן, ומעבירים להקפאה להתייצבות.  חותכים את הקראנץ' בעזרת סכין חדה למלבנים, הקטנים במעט מגודל האקלרים.
לכדורי קוקוס:
יוצקים על הקוקוס את החלב המרוכז והוניל, ומערבבים היטב את התערובת, תוך כדי מעיכה קלה בכף, כך שהקוקוס מצופה היטב.מעבירים לקירור למשך כשעה להתייצבות. ועכשיו לחלק המנג'ס שדורש קצת סבלנות-
יוצרים מהתערובת הרבה כדורים קטנים בגודל של בערך 2.5 ס"מ, ע"י מעיכת התערובת ועיצובה, אפשר גם להיעזר בכפית פריזיאן. מגלגלים קלות כל כדור בקוקוס טחון.
לדיסקיות שוקולד חלב:
מטמפררים את השוקולד, יוצקים על תבנית מרופדת במשטח סיליקון, ומשטחים בעזרת ספטולה לשכבה דקה ואחידה. מקררים להתייצבות קלה.  קורצים מהשוקולד עיגולים קטנים של כ-3-3.5 ס"מ.
להרכבה:
מעבירים לשקית זילוף כמה כפות גדושות של נוטלה. מזלפים שביל שמנמן של נוטלה לאורכו של כל אקלר, ומצמידים מעל לוחית מלבנית של קראנץ' נוטלה. מצמידים גם את כדורי הקוקוס בעזרת נוטלה, ומשעינים בין הכדורים דיסקיות של שוקולד חלב. שומרים בקירור. הפחזניות במיטבן ביום ההכנה או למחרת.

