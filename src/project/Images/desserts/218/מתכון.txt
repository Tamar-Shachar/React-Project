כמה דברים לפני שמתחילים:
לא אוהבים דבש?
מתחשק לכם להכין את הקרמבואים בטעם וניל קלאסי וללא דבש? המירו את הדבש במשקל שווה של סוכר והוסיפו 1/2 כפית תמצית וניל.
לא אוהבים חלבה?
ניתן גם להמיר את הטחינה במתכון בכף של שמן קוקוס או בממרח שוקולד
במקרה הכינותי מראש-
ניתן להכין את הקרמבואים גם שבוע מראש ולשמור במקפיא בקופסה אטומה, ולזלול ישר מהמקפיא או לשלוף 5-10 דקות לפני ההגשה.
צפופים בזמן? תוכלו להכין את חלקי הקרמבו בהדרגה ולחלק את ההכנה לכמה ימים-
-אפשר להכין מראש את תחתית הפצפוצים ולשמור במקרר או במקפיא לכמה ימים.
-אפשר לזלף את המרנג ולשמור את הקרמבואים במקפיא לכמה ימים גם לפני הטבילה בשוקולד בקופסה אטומה
שינוע הקינוח בערב החג-
רוצים לשנע את הקרמבואים בפקקים של ערב החג? תוכלו להקפיא אותם לפני שיוצאים לדרך. בנסיעה שמעל ל-30-45 דקות או ביום חם במיוחד כדאי גם לקחת בצידנית עם קרחונים.
טיפים לציפוי-
כדי שתהליך הציפוי יצלח בקלות ובמהירות, הקפידו להקפיא היטב את הקרמבואים לאחר זילוף המרנג.
קרמבואים שאינם קפואים כמו שצריך פשוט יקפצו ראש ויחליקו מתחתית הפצפוצים ישר לתוך ציפוי השוקולד וחבל.
במידה ואתם מכינים את הקינוחים ביום חם ואתם חוששים שימסו לכם במהלך העבודה, תוכלו להוציא בכל פעם רק חלק מהקרמבואים מהמקפיא, לטבול אותם בציפוי ורק אז להוציא את השאר כדי שלא יתרככו בינתיים.
במידה וציפוי השוקולד התחיל להסמיך במהלך הציפוי והופך קשה יותר לעבודה, תוכלו לחמם אותו שוב להמסה על בן מארי או בחימום קצרצר במיקרוגל.
במידה ואתם חוששים מתהליך הציפוי או לא מסתבכים איתו, תוכלו תמיד גם להניח את הקרמבואים על גבי רשת צינון, ולצקת בעדינות את ציפוי השוקולד מעל.
מה עושים עם החלמונים?
נשארו לכם חלמונים מיותרים? הנה כמה רעיונות לניצול חלמונים עודפים
 
  קרמבו ביתי של דבש, שוקולד וחלבה
החומרים לכ-20 מיני קרמבואים:
לתחתית פצפוצי אורז, שוקולד וחלבה:
100 גרם שוקולד מריר, קצוץ
40 גרם (2 כפות שטוחות) טחינה גולמית  (או כף ממרח שוקולד אם מעדיפים)
קורט מלח
40 גרם (כוס) פצפוצי אורז (אפשר גם מאורז מלא)
למרנג דבש שוויצרי:
2 חלבונים L, בטמפרטורת החדר
60 גרם (רבע כוס ועוד כף) סוכר
50 גרם (2 כפות שטוחות וחצי) דבש   (או משקל שווה של סוכר אם מעדיפים)
קורט מלח
לציפוי שוקולד מריר:
250 גרם שוקולד מריר 70%, קצוץ
2 כפות שמן חמניות או קנולה
מעט שומשום, לעיטור
אופן ההכנה:

לתחתית פצפוצי אורז, שוקולד וחלבה:
ממיסים את השוקולד המריר במיקרוגל או על בן מארי לנוזל חלק.
מחממים מעט את הטחינה בקערה קטנה נפרדת כך שתהפוך נוזלית לגמרי ומערבבים לתוך השוקולד, מוסיפים גם את המלח ומערבבים. מוסיפים את פצפוצי האורז ומערבבים היטב כך שמצופים לגמרי בשוקולד.
מעבירים את התערובת לתבנית מרופדת בנייר אפייה, מכסים בנייר אפייה נוסף ומרדדים בעזרת מערוך לעלה בעובי של 3-5 מ"מ. מעבירים למקרר או למקפיא להתייצבות.
קורצים מהתחתית עיגולים בקוטר של כ-3.5 ס"מ בעזרת חותכן, מעבירים למקרר עד להרכבה.
(לא יצרתם מספיק בסיסים? תוכלו לאסוף את השאריות, לרכך אותן טיפונת בחימום קצרצר במיקרוגל, לשטח שוב וליצור בסיסים נוספים).
למרנג דבש שוויצרי:
מעבירים את כל חומרי המרנג לקערת מערבל חשמלי חסינת חום, טורפים קלות במטרפה ומניחים את הקערה מעל לסיר ובו מים רותחים (בן מארי) המונח על גבי להבה בינונית-נמוכה. מוודאים שתחתית הקערה אינה נוגעת ישירות במים על מנת שהחלבונים יתבשלו בעדינות על ידי האדים בלבד.
מבשלים את המרנג במשך כ-3-4 דקות תוך טריפה קלה במטרפה מדי פעם, עד שהסוכר נמס לגמרי והתערובת הופכת מעט בהירה וחמה למדי למגע (למי שיש מדחום יכול למדוד 65 מעלות).
מעבירים את הקערה למערבל החשמלי ומקציפים 8-10 דקות למרנג יציב ומבריק.
בינתיים מפזרים את תחתיות הקרמבואים במרווחים על תבנית מרופדת בנייר אפייה.
כשהמרנג מוכן מעבירים אותו לשקית זילוף עם צנתר חלק בקוטר של 1-1.5 ס"מ ומזלפים תלוליות מרנג גדולות על כל תחתית. (אף פעם לא זילפתם קרמבו? זה ממש לא מסובך- מחזיקים את שקית הזילוף כשהצנתר נמצא כס"מ מעל לתחתית. לוחצים על שקית הזילוף כך שהמרנג ממלא כמעט את כל קוטר העוגייה, ואז כדי ליצור גובה מרימים את השקית כלפי מעלה וממשיכים לזלף לגובה הרצוי).
מקפיאים את הקרמבואים לשעה או יותר עד להתייצבות מלאה (אל תקצרו תהליכים בהקפאה- היא קריטית להצלחת הקרמבו).
לציפוי שוקולד מריר:
מניחים תבנית ריקה מרופדת בנייר אפייה בהישג יד. ממיסים את השוקולד בסיר קטן המונח על סיר נוסף ובו מים רותחים (בן מארי), מוסיפים שמן לדילול ומערבבים.
יוצקים את הציפוי לתוך כוס, מצננים ממש טיפונת כך שהציפוי לא יהיה חם מדי אך עדיין נוזלי מאוד.
טובלים בכל פעם קרמבו בתנועה מהירה בציפוי, מרימים את הקרמבו מיד ומטים קלות כך שציפוי עודף יטפטף חזרה לכוס.
מסדרים את הקרמבואים במרווחים על תבנית מרופדת בנייר אפייה, מפזרים מעט שומשום על כל קרמבו בעוד הציפוי נוזלי לעיטור.
מעבירים את הקרמבואים לקירור קצר להתייצבות הציפוי. שומרים בקופסה אטומה במקרר עד יממה או במקפיא עד שבוע.

