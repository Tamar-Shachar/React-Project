כמה דברים לפני שמתחילים:
במקרה הכינותי מראש-
ניתן להכין את האצבעות מראש ולשמור כחודש במקפיא בקופסה אטומה, לפני או אחרי הציפוי בשוקולד, ולהעביר למקרר להפשרה בכל פעם לפני שאוכלים.
יש להוציא את החטיפים מהמקרר קצת לפני שאוכלים- אפשר להפשיר חלקית ולאכול אותם חצי קפואים כמו גלידוניות,
אבל לדעתי הם במיטבם כשהם מפשירים לגמרי והמלית רכה ובמרקם קרמי וגבינתי.
הגבינה להכנת המתכון-
הצלחת המתכון תקום ותיפול על הגבינה המדוייקת הנדרשת להכנה- גבינת טבורוג 5-9%, יבשה ככל הניתן,
אותה ניתן למצוא במעדניות רוסיות ובסופרים עם מוצרים ממזרח אירופה.
שימו לב שיש הבדל בין גבינת טבורוג למריחה, גבינה רכה בעלת מרקם חלק הנמכרת בקופסאות עם מכסה כמו של גבינה לבנה
(אז מגיעה לעיתים ממותקת ובתוספת צימוקים או דובדבנים ונהדרת לאכילה בכפית), לבין הטבורוג המומלצת לצורך זה-
גבינה במרקם יבש יותר שמגיעה כפתיתים מפוררים ונמכרת בשקיות.
 
סף המתיקות-
מלית הגבינה מתקבלת במתיקות יחסית מעודנת, אני אפילו הגברתי מעט מתיקות ביחס למקור.
ניתן להגביר או להפחית את רמת המתיקות לפי טעמכם האישי.
ניתן גם לשחק עם סוגי השוקולד לציפוי- להוסיף עוד שוקולד חלב או מריר לפי טעמכם כדי לשנות את סף המתיקות הסופי.
התבנית עבור הכנת החטיפים-
אני הכנתי את החטיפים הפעם בתבנית סיליקון של אצבעות מאורכות, אפשר להכין אותן באופן דומה בכל תבנית סיליקון
בכל צורה שהיא- ריבועים, מלבנים או שקעים קטנים. במידה ואין לכם תבנית מתאימה, אין בעיה גם פשוט לשטח את תערובת הגבינה
בתבנית קטנה לגובה של כ-2.5 ס"מ, ולאחר הקפאה לפרוס לאצבעות או לקוביות בגודל הרצוי.
גיוונים בטעמים-
מתחשק לכם לגוון? תוכלו להוסיף לתערובת הגבינה אגוזי לוז מסוכרים קצוצים דק (ברס), קליפות הדרים מסוכרות, צימוקי אוכמניות,
או לשייש בעדינות פנימה ריבת חלב או קונפיטורת פירות יער.
  אצבעות גבינה בציפוי שוקולד (טבורוז'ניקי סירקי / סירוק)
החומרים לכ-10 אצבעות גדולות או 20 קטנות:
לאצבעות גבינה:
500 גרם גבינת טבורוג 5-9% (טבורוג יבשה ככל הניתן, לא רכה למריחה- ראו הערות)
60 גרם חמאה, רכה מאוד
70 גרם (חצי כוס ועוד כף) אבקת סוכר, מנופה
1 כפית מחית וניל או תמצית טובה
30 מ"ל (2 כפות) שמנת מתוקה
אופציה – תוספת לאצבעות שוקולד-גבינה (למחצית מכמות הגבינה):
100 גרם שוקולד מריר, קצוץ
כפית וחצי קקאו, מנופה
10 גרם (כף) אבקת סוכר, מנופה
לציפוי שוקולד:
150 גרם שוקולד מריר, קצוץ
100 גרם שוקולד חלב, קצוץ
2-3 כפות שמן, או חמאת קקאו מומסת
כלים:
תבנית סיליקון שקעים, בכל צורה שרוצים
(אפשר גם לשטח בתבנית קטנה ולפרוס לקוביות)
אופן ההכנה:
לאצבעות גבינה:
1. מעבירים לקערה בינונית-גדולה את הגבינה, מוסיפים גם חמאה רכה, אבקת סוכר ומחית או תמצית וניל.
מעבדים היטב היטב בבלנדר מוט כדי לקבל מרקם חלק וקרמי ככל הניתן-
בשל יציבות הגבינה התערובת תתקבל סמיכה מאוד וייקח לה זמן להפוך לחלקה וזה בסדר.
2. מוסיפים שמנת מתוקה לריכוך קל ומעבדים לקרם חלק במרקם של גבינת שמנת סמיכה מאוד.
(במידה והתערובת שלכם כבר רכה מספיק בשל מותג הגבינה הספציפי, אפשר לוותר על תוספת השמנת המתוקה).
3. במידה ורוצים להכין ממחצית מהתערובת חטיפים שוקולדיים- ממיסים את השוקולד המריר במיקרוגל או על בן מארי,
מוסיפים אותו למחצית מכמות הגבינה יחד עם קקאו ואבקת סוכר ומעבדים במהירות בבלנדר מוט לקרם חלק.
4. מחלקים את התערובת בין שקעים בתבנית סיליקון בכל צורה שרוצים (נוח מאוד להיעזר בשקית זילוף אם יש).
במידה ואין לכם תבנית מתאימה, אפשר גם לשטח את תערובת הגבינה בתבנית קטנה לגובה של כ-2.5 ס"מ, מקפיאים לכמה שעות או יותר להתייצבות מלאה.
לציפוי שוקולד:
5. מכינים בהישג יד תבנית מרופדת בנייר אפייה. ממיסים יחד את שני סוגי השוקולד על בן מארי (סיר המונח על סיר נוסף ובו מים חמים).
מוסיפים שמן לפי הצורך ומערבבים לציפוי חלק ודליל. במידה והשוקולד חם מאוד בשלב זה מצננים אותו קצרות ממש.
6. מחלצים את חטיפי הגבינה הקפואים מהתבנית. מניחים בכל פעם קוביית גבינה בסיר השוקולד המומס,
הופכים אותה בזריזות בעזרת מזלג כך שתצופה מכל הצדדים, מרימים על המזלג, מנערים קלות להסרת עודפי שוקולד
ומניחים על תבנית מרופדת בנייר אפייה. מקררים את הקוביות קלות להתייצבות.
מאחר והקוביות קפואות הציפוי עלול להצטנן ולהסמיך עם הזמן, וניתן לחמם אותו מעט שוב במידת הצורך-
רק דאגו שלא יהיה חם יתר על המידה בעת השימוש כדי שלא ימיס את הקוביות.
7. שומרים את החטיפים בקופסה אטומה במקרר או במקפיא. יש להוציא את החטיפים מהמקרר קצת לפני שאוכלים-
אפשר להפשיר חלקית ולאכול אותם חצי קפואים כמו גלידוניות, אבל לדעתי הם במיטבם כשהם מפשירים לגמרי והמלית רכה ובמרקם קרמי וגבינתי.

