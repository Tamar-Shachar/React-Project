כמה דברים לפני שמתחילים:
•	המתכון מתאים ל-10 טארטלטים בקוטר של 6-7 ס"מ, אבל אפשר להכין אותם כמובן בכל גודל רינגים שיש לכם בבית.
•	אפשר גם להכין את המתכון כטארט גדול בתבנית טארט של 24 ס"מ באותו האופן, בהארכת זמני האפייה לקלתית (זמני האפייה מצויינים במתכון במדויק).
•	מתחשק לכם לקבל טעם שוקולדי אקסטרה עשיר ומודגש? הכינו את הטארטים בשילוב של שוקולד מריר משובח עם 70% מוצקי קקאו.
 
טארטלט מילקי עם קרם שוקולד מריר וקצפת
החומרים ל-10 טארטלטים (או- לפאי גדול בתבנית 24):
לקלתית קקאו:
150 גרם (כוס ועוד כף) קמח
15 גרם (כף גדושה) קורנפלור
60 גרם (חצי כוס) אבקת סוכר
20 גרם (2 כפות) שקדים טחונים
10-20 גרם (1-2 כפות) קקאו, לפי הטעם
קורט מלח
115 גרם חמאה קרה, בקוביות
1 ביצה
למלית שוקולד עשירה:
120 מ"ל (חצי כוס) חלב
120 מ"ל (חצי כוס) שמנת להקצפה 38%
3 חלמונים
30 גרם (3 כפות) סוכר
160 גרם שוקולד מריר, קצוץ
קורט מלח
לקצפת:
330 מ"ל (כוס ושליש) שמנת להקצפה 38%
30 גרם (3 כפות) אבקת סוכר
1 כפית תמצית וניל
כלים:
10 רינגים של 6-7 ס"מ (או- תבנית פאי 24 ס"מ)
אופן ההכנה:
לקלתית קקאו:
בקערת מעבד מזון מערבבים קמח, קורנפלור, אבקת סוכר, שקדים טחונים, קקאו ומלח. מוסיפים את קוביות החמאה הקרה ומעבדים לפירורי בצק.
מוסיפים את הביצה ומעבדים קצרות רק עד לקבלת בצק. מעבירים את הבצק לקירור לשעתיים עד לילה.
מרדדים את הבצק על משטח מקומח קלות לעלה דק בעובי של כ-2 מ"מ, קורצים עיגולים הגדולים מעט מגודל הרינגים, ומשטחים על תחתית ודפנות הרינגים.
מנקבים את התחתיות במזלג ומעבירים להקפאה לשעה.
מחממים תנור לחום בינוני 180 מעלות, מניחים בכל קלתית עטרת נייר או נייר אפייה מקומט, וממלאים במשקולות אפייה או בקטניות יבשות.
אופים את הקלתיות כך באפייה עיוורת במשך 15 דקות, מסירים את משקולות האפייה ואופים עוד 5 דקות נוספות.
(אם מכינים כפאי גדול אחד- אופים קודם 20-23 דקות באפייה עיוורת, ועוד 12-15 דקות נוספות ללא המשקולות). מצננים היטב.
למלית שוקולד עשירה:
בסיר קטן מחממים יחד חלב ושמנת ומביאים לרתיחה. בינתיים טורפים בקערה קטנה את החלמונים והסוכר.
יוצקים לתערובת החלמונים מחצית מהחלב החם בזרם דק תוך עירבוב להשוואת טמפרטורות.
משיבים לסיר ומבשלים תוך עירבוב רצוף עד שהתערובת מתחילה לבעבע קלות ומסמיכה קלות, לקבלת קרם אנגלז.
יוצקים דרך מסננת לתוך קערה ובה השוקולד הקצוץ. מניחים לשבת לדקה להינמס ומערבבים יחד לקבלת תערובת חלקה.
מערבבים קורט מלח. מניחים לתערובת להצטנן מעט, ובעודה חמימה מחלקים אותה בין הקלתיות. מעבירים לקירור להתייצבות.
לקצפת:
את הקצפת כדאי לזלף ביום האכילה, קרוב יחסית למועד ההגשה. מקציפים בקערת מערבל חשמלי את השמנת עם אבקת הסוכר
ותמצית הוניל לקצפת יציבה. מעבירים את הקצפת לשקית זילוף עם צנתר משונן (אני השתמשתי בצנתר 14)
ומזלפים תלולית גבוהה ויפה של קצפת על גבי כל טארט.
(במידה ומכינים כפאי גדול אחד- אפשר לזלף תלוליות גדולות על כל שטח הפאי בעזרת צנתר חלק או משונן ).

