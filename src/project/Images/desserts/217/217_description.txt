אחרי הרהורים והתלבטויות בנושא הדרך הטובה ביותר ליצירת כוסות הבצק, החלטנו שיהיה הכי פשוט וקל לאפות אותן בתוך כוסות אפייה אישיות סטנדרטיות- ממש כמו שאופים קלתית של טארט, רק עם דפנות גבוהות יותר. החשש הגדול ביותר היה שכוסות הבצק המפונק שלי יסדקו בקלות או ירטבו מהקרם שבתוכן ולכן החלטנו לאפות אותן פעמיים ממש כמו שעושים בהכנת ביסקוטי: כלומר אחרי שנאפו והצטננו לגמרי, הן שבו לעוד ייבוש קצר בתנור.
את ידיות הבצק אפיתי בנפרד, והדבקנו אל הכוס בעזרת קרמל, שקיבל הפעם ציון לשבח על תפקודו במשימה- הידית נדבקה אל הכוס בחוזקה, ואפילו איפשרה לאחוז בה כאילו היתה כוס אמיתית. את הכוסות החמודות מילאתי בקרם קפה-סוכר חום עשיר ועיטרתי בקצפת בייליס ושוקולד לבן… יאממממ! התוצאה יצאה טעימה מאוד לדעתנו, ובעיקר חמודה בטירוף גלי- אני מקווה שתאהבי את התוצאה.