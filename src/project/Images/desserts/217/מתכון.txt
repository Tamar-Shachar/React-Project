כוס קפה
החומרים ל-6 כוסות אספרסו:
לקצפת קפה ושוקולד לבן:
250 מ"ל (גביע) שמנת להקצפה 38%
100 גרם שוקולד לבן
3 כפות ליקר קפה או בייליס (אפשר גם מעט קפה מומס במים חמים)
לקרם קפה-סוכר חום:
450 מ"ל (2 גביעים פחות 3 כפות) שמנת להקצפה 38%
2 חלמונים
100 גרם (חצי כוס) סוכר חום בהיר דמררה
1 כף  יפה של קורנפלור
1 כף גדושה קפה מגורען (אני מעדיפה אפילו 2 כפות לטעם מאוד חזק)
1/2 כפית הל (לא חובה)
2 כפות ליקר קפה או בייליס (לא חובה)
1/2 כפית ג'לטין
לכוסות בצק:
50 גרם (רבע כוס) אגוזי לוז או פקאן
250 גרם (כוס ושלושת רבעי) קמח
60 גרם (רבע כוס ועוד כף) סוכר לבן
30 גרם (3 כפות שטוחות) סוכר חום בהיר דמררה
קורט מלח
180 גרם חמאה קרה, בקוביות
1 חלמון
1 כפית תמצית וניל
קרמל להדבקת הידיות:
40 גרם (3 כפות) סוכר
25 מ"ל (2 כפות) מים
כלים:
6 כוסות נייר אישיות לאפיה או רינגים
אופן ההכנה:
לקצפת קפה ושוקולד לבן:
יום לפני אפיית הכוסות, מתחילים בהכנה- יוצקים לסיר קטן שמנת להקצפה ומביאים לרתיחה. מכבים את הלהבה, מוסיפים את השוקולד הלבן ומניחים לו לשבת להשתכשך לדקה. מערבבים היטב לתערובת חלקה. בוחשים פנימה את ליקר הקפה או הבייליס, מצננים ומעבירים לקירור.
לקרם קפה-סוכר חום:
יוצקים 250 מ"ל שמנת להקצפה (גביע אחד) לסיר קטן ומביאים לרתיחה. בקערית קטנה טורפים היטב את החלמונים עם הסוכר והקורנפלור. יוצקים את השמנת החמה לתערובת החלמונים בזרם דק תוך עירבוב לקבלת נוזל חלק, ומשיבים את כל התערובת לסיר. ממיסים את הקפה בכף של מים רותחים ומוסיפים לסיר, יחד עם הל וליקר קפה או בייליס אם רוצים. מבשלים את התערובת כמה דקות עד להסמכה, ומניחים להצטנן לחלוטין. מפזרים את הג'לטין בכוס קטנה עם כף של מים, מניחים מעט לספוח נוזלים, ממיסים ובוחשים לתוך קרם הקפה. מקציפים את יתרת השמנת להקצפה לקצפת יציבה, ומקפלים לתערובת הקפה לקציפה חלקה. מעבירים לקירור.
לכוסות בצק:
קולים את הפקאנים על מחבת חמה ללא שמן תוך עירבוב לעיתים, עד שהם משחימים קלות וניחוח קלוי עולה בבית. מצננים. במעבד מזון או במטחנת תבלינים טוחנים את הפקאנים לפירורים דקים ככל האפשר. מוסיפים קמח, שני סוגי הסוכר וקורט מלח ומערבבים. מוסיפים את קוביות החמאה ומעבדים לבצק פירורי. מוסיפים את החלמון ואת תמצית הוניל, מעבדים לכדור בצק חלק, ומעבירים לקירור למספר שעות. מרדדים את הבצק על משטח עבודה מוקמח קלות לעלה בעובי של כ-5 מ"מ, קורצים עיגולי בצק גדולים, ומרפדים את הכלים האישיים בבצק לכל גובהן. לחילופין אפשר גם פשוט לשטח את הבצק לכוסות בעזרת הידיים. יוצרים מיתרת הבצק גלילים בעובי של כסנטימטר, ומעצבים לצורת ידיות של ספלים. מעבירים את הכוסות ואת הידיות להקפאה להתייצבות מלאה, רצוי ללילה. למחרת מחממים תנור לחום בינוני 180 מעלות. מרפדים את צידן הפנימי של הכוסות בניילון נצמד וממלאים אותן במשקולות אפייה עד שפתן. אופים את כוסות הבצק הישר מהמקפיא במשך 25 דקות באפייה עיוורת, ו-15 דקות נוספות באפייה רגילה, עד לקבלת צבע שחום.  מצננים. מניחים את ידיות הבצק על תבנית מרופדת בנייר אפייה, ואופים במשך 15-20 דקות להשחמה. לאחר צינון מלא של הכוסות, מקלפים בעדינות רבה את כוסות הנייר, ומשיבים את כוסות הבצק לייבוש קצר במשך 10-15 דקות בחום של 150 מעלות.
 
 
לקרמל:
מערבבים בסיר קטן את הסוכר והמים, ומבשלים יחד עד שהסוכר נמס לחלוטין. מביאים לרתיחה, מנמיכים את הלהבה ומוסיפים לבשל ללא עירבוב, עד לקבלת קרמל זהוב. טובלים את כל אחת מהידיות בשתי קצוותיה, ומצמידים לכוס. מניחים מעט להתייצב.
להרכבה:
מחלקים את קרם הקפה בין הכוסות. מקציפים את תערובת השוקולד הלבן במערבל חשמלי לקצפת יציבה ומזלפים מעל.
 

