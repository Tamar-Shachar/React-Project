כמה דברים חשובים לפני שמתחילים:
גיוונים בטעמים-
לשידרוג הקינוח וחיזוק הטעם התותי, ניתן להוסיף כ-100 גרם תותים חתוכים לקוביות קטנות לשכבת מוס הוניל. את התותים יש להוסיף לאנגלז החם בתום הבישול ולהניח להצטנן יחד לפני קיפול השמנת המתוקה פנימה.
במקרה הכינותי מראש-
הקינוח משתבח יום-יומיים לאחר ההכנה, ומומלץ להכינו מראש.
גם את הגלסאז' ניתן ואף כדאי להכין יום קודם לציפוי, לשמור בקירור ולחמם בעדינות לטמפרטורה הרצויה לפני הציפוי.
עיטור הקינוח-
הקפידו להניח את העלה מעל לקינוח לפני ההגשה- עלה של בצק סוכר שמונח מעל עלול לנזול לאחר לילה במקרר בשל הלחות הרבה וליצור שלוליות צבע.
חשוב לומר-
מאחר ושכבות הקינוח אינן עטופות בשכבת מוס נוספת סביב, עלולים להיווצר קפלים בגלסאז' לאחר הפשרה בשל התזוזה של שכבות הקרם הרכות. למי שחשוב לקבל מראה תותי חלק ומושלם, יכול גם ליצור רינג נוסף גדול יותר, ולמלא אותו בשכבת מוס נוספת שתעטוף את השכבות לפני הציפוי בגלסאז'.
 
  "תותים" – קינוח וניל, תותים ושוקולד לבן
החומרים ל-6 קינוחים:
לקראנץ' שוקולד לבן:
40 גרם שוקולד לבן
20 גרם חמאה
60 גרם (2/3 כוס) שקדים מולבנים שלמים   (לא פרוסים או טחונים)
1 כף אבקת סוכר
קורט קטן של מלח
20 גרם (שליש כוס) פייטה פויטין  (לפסח ניתן להמיר בקורנפלקס כתוש)
לקרמו תותים:
4 גרם (כפית מחוקה) ג'לטין
180 גרם מחית תותים, או תותים טחונים למחית ומסוננים  (לשקול לאחר סינון)
1 ביצה
1 חלמון גדול
60 גרם (שליש כוס פחות כפית) סוכר
70 גרם חמאה, רכה
למוס וניל:
4 גרם (כפית מחוקה) ג'לטין
30 מ"ל (2 כפות) חלב
100 מ"ל (חצי כוס פחות 2 כפות) שמנת להקצפה 38%
1/2 כפית מחית וניל או תמצית טובה
2 חלמונים
40 גרם (3 כפות יפות) סוכר
150 מ"ל (שני שליש כוס פחות כף) שמנת להקצפה 38%
לקומפוט תותים מיוצב:
3 גרם (2/3 כפית) ג'לטין
150 גרם תותים
25 גרם (2 כפות) סוכר
50 גרם תותים טחונים למחית ומסוננים  (לשקול לאחר סינון)
1/2 כפית מיץ לימון
1/2 כפית מחוקה קורנפלור
לגלסאז' (לא חובה):
14 גרם (3 כפיות) ג'לטין
150 גרם (שלושת רבעי כוס) סוכר
150 גרם גלוקוזה
70 מ"ל (רבע כוס ועוד כף) מים
150 גרם חלב מרוכז
150 גרם שוקולד לבן, קצוץ
צבע מאכל אדום
מעט צבע מאכל שחור (לא חובה)
לעיטור:
25 גרם שוקולד לבן
עלים ממרציפן ירוק או בצק סוכר
כלים:
2 שקפים משרדיים
אופן ההכנה:
לקראנץ' שוקולד לבן:
מתחילים בשיעור המלאכה- גוזרים משקף 6 רצועות של 5.5×21 ס"מ. חשוב לסמן את הקווים בסרגל לפני החיתוך כדי לוודא שנגזור אותם בפסים ישרים. מדביקים כל רצועה בעזרת סלוטייפ לקבלת צורת טיפה- הכי קל להניח פיסת סלוטייפ על קצה אחד של הרצועה, להצמיד את הקצה השני, ולהדק היטב מעל את הנייר להדבקה. אני הדבקתי את הרצועות גם בחלקן הפנימי כדי לוודא שהרינג יישאר אטום ויציב. מניחים את הרינגים שיצרנו על תבנית בינונית מרופדת בנייר אפייה, כזו שיש לה מקום במקפיא.
 
ממיסים שוקולד לבן בקערית קטנה במיקרוגל, מערבבים לנוזל חלק. ממיסים בקערית נפרדת את החמאה. טוחנים במעבד מזון שקדים מולבנים עם אבקת סוכר היטב היטב, עד לקבלת מחית שקדים רכה וחלקה (היאזרו בסבלנות, בתחילת הטחינה מתקבלת תערובת פירורית, בהמשך היא הופכת לפירורים לחים דמויי מרציפן, ורק בסוף התהליך מתקבלת מחית שקדים סמיכה מאוד. במידה והשקדים קצת עייפים ואחרי 5 דקות טרם עברו את שלב התערובת הפירורית, אפשר לטפטף פנימה כמה טיפות של שמן כדי להאיץ את שיחרור השמנים). מוסיפים את החמאה המומסת ומעבדים. מוסיפים שוקולד לבן מומס ומעבדים לתערובת חלקה.מעבירים את המחית שהתקבלה לקערה, מוסיפים מלח ופייטה פויטין ומערבבים גם שהפתיתים מצופים לחלוטין. מחלקים את התערובת בין הרינגים, כף שטוחה לכל רינג ומהדקים בעדינות ובסבלנות בכפית אל התחתית. חשוב מאוד לוודא שמשטחים את התערובת היטב כך שממלאה את כל שטח הרינג עד לדפנות על מנת שהרינג יהיה אטום לחלוטין, אחרת המוס יכול לנזול לנו מהצדדים. מעבירים את הבסיסים בינתיים להקפאה.
לקרמו תותים:
מערבבים בקערה קטנה ג'לטין עם כף מים, ומניחים לשבת לספוח נוזלים ל-5-10 דקות. בסיר קטן מחממים את מחית התותים ומביאים לרתיחה. בקערה קטנה טורפים יחד ביצה עם חלמון וסוכר. יוצקים פנימה מחצית מתערובת התותים החמה ומערבבים להשוואת טמפרטורות. יוצקים את התערובת חזרה לסיר, ומבשלים על להבה נמוכה, תוך עירבוב רצוף, עד שהתערובת מסמיכה קלות, מצפה כף וכמעט מגיעה לבעבוע, לקבלת קרם
אנגלז (85 מעלות). ממיסים את הג'לטין המושרה במים (10 שניות במיקרוגל), מערבבים לנוזל חלק ובוחשים לקרם האנגלז. מצננים קלות וטורפים פנימה את החמאה הרכה. מצננים לטמפרטורת החדר, ומחלקים בין הרינגים. מעבירים להקפאה לכמה שעות להתייצבות מלאה.
לקומפוט תותים מיוצב:
ממשיכים בהכנת הקומפוט רק לאחר ששכבת הקרמו התייצבה לגמרי. מערבבים בקערה קטנה ג'לטין עם כף מים, ומניחים לשבת לספוח נוזלים ל-5-10 דקות. חותכים את התותים לקוביות של סנטימטר. מחממים בסיר קטן סוכר, מחית תותים ומיץ לימון כך שהתערובת הופכת חמה למגע והסוכר נמס. מוסיפים את קוביות התותים, מביאים לרתיחה ומבשלים ל-2-3 דקות תוך בעבוע קל כך שהתותים מתרככים מעט ומפרישים נוזלים.  מערבבים בקערית קטנה את הקורנפלור עם כפית מים לנוזל חלק, מוסיפים ומבשלים לעוד דקותיים להסמכה קלה. ממיסים את הג'לטין המושרה במים (10 שניות במיקרוגל), מערבבים לנוזל חלק ובוחשים לתוך הסיר. מצננים לטמפרטורת החדר, מחלקים בין הרינגים ומעבירים להקפאה לשעה להתייצבות.
למוס וניל:
ממשיכים בהכנת המוס רק לאחר ששכבת הקומפוט התייצבה לגמרי. מערבבים בקערה קטנה ג'לטין עם 2 כפות מים, ומניחים לשבת לספוח נוזלים ל-5-10 דקות. בסיר קטן מחממים חלב,  שמנת להקצפה ומחית וניל ומביאים לרתיחה. בקערה קטנה טורפים יחד חלמונים וסוכר. יוצקים לחלמונים מחצית מתערובת החלב החם ומערבבים להשוואת טמפרטורות. משיבים לסיר ומבשלים עד שהתערובת מסמיכה קלות, מצפה כף וכמעט מגיעה לבעבוע, לקבלת קרם אנגלז (85 מעלות). מסננים לקערה, ממיסים את הג'לטין המושרה במים (10 שניות במיקרוגל) ומוסיפים פנימה. (לשידרוג הקינוח מומלץ בשלב זה להוסיף קרם האנגלז כ-100 גרם תותים חתוכים לקוביות קטנות). מצננים לטמפרטורת החדר. מקציפים את השמנת להקצפה לגבעות רכות ומקפלים פנימה בהדרגה. מחלקים את המוס בין הרינגים, ומעבירים להקפאה לכמה שעות להתייצבות מלאה.
לגלסאז':
משרים את הג'לטין ב-5 כפות מים קרים ומניחים לשבת לספוח נוזלים ל-5-10 דקות. בסיר קטן מבשלים סוכר, גלוקוזה ו-70 מ"ל מים ומביאים לרתיחה. מסירים מהאש. ממיסים את הג'לטין המושרה במים (20 שניות במיקרוגל) ומוסיפים פנימה. מוסיפים פנימה חלב מרוכז תוך עירבוב, ולאחר את השוקולד הלבן הקצוץ. מניחים להינמס ומערבבים היטב עד שהשוקולד נמס לחלוטין ומתקבלת תערובת חלקה. מוסיפים צבע מאכל אדום ומערבבים לגוון אדום מודגש. אני הוספתי גם קצת צבע שחור פנימה כדי לקבל גוון אדום כהה תותי ולא אדום זוהר. מצננים.מקלפים את השקף מהעוגות הקפואות ומניחים על רשת צינון המונחת מעל תבנית נקייה, וכשהזיגוג מסמיך אך עדיין מספיק נוזלי ליציקה (30-35 מעלות), יוצקים אותו מעל לעוגות לציפוי.
לעיטור:
ממיסים את השוקולד הלבן במיקרוגל או על בן מארי, ומעבירים לקונוס זילוף מנייר אפייה, או שקית זילוף קטנה עם חור קטן בקצה. מעטרים את העוגות בנקודות קטנות, שומרים את הקינוחים במקרר. מרדדים בצק סוכר ירוק או מרציפן, חותכים לכוכבים, ובעזרת מכחול טבול במים מצמידים לראשו של כל עלה גבעול קטן. מניחים להתייבש ולהתייצב, ומניחים עלה על כל קינוח לפני ההגשה. הקינוח משתבח יום-יומיים לאחר ההכנה, ומומלץ להכין אותו מראש.

