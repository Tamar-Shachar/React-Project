כמה דברים לפני שמתחילים:
במקרה הכינותי מראש-
ניתן להכין את הגלידוניות גם שבוע-שבועיים מראש, לשמור במקפיא בקופסה אטומה ולנשנש מתי שמתחשק.
גיוונים בטעמים-
קרה המקרה ואתם ממש לא אוהבים חמאת בוטנים? (מי אתם אנשים?) תוכלו גם להכין את הגלידוניות גם בשילוב של גלידת וניל, שמכינים מ- 110 גרם (שליש כוס ועוד כפית יפה) חלב מרוכז, 1/2 כפית תמצית וניל, קורט מלח ו-180 מ"ל (שלושת רבעי כוס) שמנת להקצפה 38%. ההכנה זהה לגלידת חמאת הבוטנים.
לציפוי הגלידוניות השתמשתי בשוקולד חלב עם אקסטרה קקאו, שהוא סוג של עירבוב בין שוקולד חלב למריר מבחינת מינון מתיקות ומשתלב בגלידוניות בצורה מושלמת. מי שלא מוצא אותו על המדפים יכול גם להשתמש ב-100 גרם של שוקולד חלב + 100 גרם של שוקולד מריר במקום. מי שחושש מעודף מתיקות יכול גם להשתמש בשוקולד מריר נטו.
טיפ חשוב להכנה-
הקפידו שעטרות הנייר יעמדו בצורה ישרה לאחר מריחתן בשוקולד ולפני כניסתן למקפיא – כי כמו שהן יכנסו למקפיא, כך הן גם יצאו ממנו. סידור עטרות הנייר בתבנית מאפינס מומלץ מאחר ויכול לעזור לעטרות הנייר לעמוד במקפיא בצורה יציבה בלי הפרעות, אבל למי שאין תבנית מאפינס בבית יכול גם לסדר את המנג'טים על תבנית רגילה.
גם שימוש בעטרות נייר עבות יחסית הנמכרות בחנויות האפייה יכול להקל על הציפוי בשוקולד, וגם על קילוף עטרות הנייר לאחר שהגלידוניות מוכנות.
קילוף עטרות הנייר-
השלב המנג'ס העיקרי בתהליך, הוא קילוף עטרות הנייר מהגלידוניות המוכנות. על מנת שלא ימסו בשרב בימים חמים במיוחד, ממליצה בחום להשאיר את קופסת הגלידוניות במקפיא, ובכל פעם להוציא אחת ולקלף ממנה את הנייר.  כדי להאיץ את הקילוף ממליצה לנסות ולהסיר כמה שיותר מהר את החלק העגול שבתחתית המנג'ט- לאחר מכן קילוף שאר הנייר יהיה מהיר יותר.
הכנה בקיץ-
בימי קיץ חמים מומלץ לעבוד בחדר ממוזג היטב כדי שהגלידה והשוקולד לא ימסו מהר מדי בזמן העבודה.
חשוב לומר-
המתכון נכתב עבור "לאשה" במסגרת פרויקט מתכוני הקיץ של אוראו ומילקה
 
  גלידוניות חמאת בוטנים ודאבל אוראו
החומרים ל-10 גלידוניות:
לגלידת חמאת בוטנים ואוראו:
60 גרם (רבע כוס) חמאת בוטנים חלקה, בטמפרטורת החדר
100 גרם (שליש כוס) חלב מרוכז
1/2 כפית תמצית וניל
קורט מלח
125 מ"ל (חצי גביע) שמנת להקצפה 38%
12 עוגיות (חבילה) אוראו דאבל
לציפוי שוקולד חלב-מריר:
200 גרם שוקולד מילקה אקסטרה קקאו, שבור לקוביות
15 מ"ל (כף) שמן חמניות
כלים:
עטרות נייר בגודל 4
אופן ההכנה:
לגלידת חמאת בוטנים ואוראו:
מערבבים בקערה בינונית-קטנה את חמאת הבוטנים לריכוך, מוסיפים פנימה חלב מרוכז, תמצית וניל ומלח וטורפים יחד לתערובת חלקה.
מקציפים במערבל חשמלי את השמנת להקצפה לקצפת יציבה ומקפלים לחמאת הבוטנים לקבלת קרם חלק.
טוחנים שתיים מעוגיות האוראו במעבד מזון לחתיכות קטנות אך לא לפירורים דקים מדי, או פשוט מרסקים את העוגיות בתוך שקית בעזרת מערוך. (הקפידו שלא לטחון את העוגיות לגמרי, זה קריטי כדי לשמור על טעם וצבע הגלידה- במידה ותטחנו דק מדי הגלידה כולה תיצבע בפירורי אוראו טחונים והטעם והצבע יתקבלו פחות מוצלחים. כמו כן במידה ואתם משתמשים באוראו רגיל ולא בדאבל כדאי לטחון 3 עוגיות).
מפוררים את חתיכות האוראו לתוך הגלידה בהדרגה תוך קיפול עדין כך שהפירורים מתפזרים בתערובת, מקפיאים לשעה-שעה וחצי כך שהגלידה מתחילה להתייצב אך עדיין רכה.
לציפוי שוקולד חלב-מריר:
ממיסים את השוקולד במיקרוגל או על בן מארי (סיר המונח על סיר נוסף ובו מים רותחים), מוסיפים שמן חמניות לדילול ומערבבים, מצננים קלות.
מסדרים בתבנית מאפינס עטרות נייר בגודל 4, מברישים כל עטרת נייר בשכבה דקה של שוקולד מומס בעזרת מברשת אפייה, מניחים בתחתית עוגיית אוראו דאבל שלמה ומקפיאים ל-15-20 דקות להתייצבות. הקפידו שעטרות הנייר יעמדו בצורה ישרה ויפה ולא מקומטת לפני כניסתן למקפיא, כי כמו שהן יכנסו למקפיא, כך הן גם יצאו ממנו. שומרים את יתרת השוקולד המומס בינתיים בצד כשהוא מכוסה.
מוציאים את גביעי השוקולד מהמקפיא וממלאים בזריזות כל גביע עד שפתו בגלידת חמאת בוטנים. בימים חמים במיוחד במידה והגלידה מתרככת לכם מדי במהלך המילוי בגלידה, כדאי להעביר את הגלידוניות להקפאה קצרה לפני שתעברו לשלב הציפוי.
יוצקים מעל כל מלית גלידה שוקולד מומס לציפוי. במידה והשוקולד התייצב בינתיים והוא לא דליל מספיק לציפוי הגלידוניות, פשוט חממו אותו מעט שוב עד שיחזור לדלילות.
מעבירים את הגלידוניות להקפאה למשך כשלוש שעות או יותר עד להתייצבות מלאה.  מקלפים בעדינות את עטרות הנייר, שומרים בקופסה אטומה במקפיא. מוציאים לטמפרטורת החדר טיפונת לפני שאוכלים.
 

