כמה דברים לפני שמתחילים:
הכנה בהדרגה-
ניתן להכין את הקראמבל מראש ולשמור בהקפאה עד לאפייה. גם את הפטיסייר ניתן ורצוי להכין לילה קודם ולשמור מכוסה עד לשימוש.
במקרה הכינותי מראש-
הפחזניות עצמן במיטבן ביום ההכנה או למחרת.
עניין של טעם-
טעם המאצ'ה במתכון מודגש מאוד ומיועד לאוהבי מאצ'ה אמיתיים, מי שחושש ממנו יכול להפחית את כמות המאצ'ה ולהוסיף ממנה בקרם בהדרגה לפי הטעם.
קצת על מאצ'ה-
קחו בחשבון שלאבקת המאצ'ה איכויות שונות, וככל שהאבקה תהיה איכותית יותר, כך גם הגוון הסופי של המאפה יתקבל ירוק מודגש ובוהק יותר, והטעם יהיה מעודן ומשובח יותר (אך המחיר כמובן גם יהיה יקר יותר).
בארץ ניתן להשיג אבקת מאצ'ה בחנויות הטבע המובחרות או בחנויות לממכר מוצרי מזון יפני (לאחרונה נתקלתי בחנות GoJapan באבקה באיכות מעולה).
 
  פחזניות דאבל מאצ'ה ושוקולד לבן
החומרים ל-20-25 פחזניות:
לקראמבל מאצ'ה:
50 גרם חמאה, רכה
65 גרם (שליש כוס) סוכר חום בהיר דמררה
55 גרם (שליש כוס ועוד כף) קמח
1 כפית אבקת מאצ'ה
לפטיסייר מאצ'ה ושוקולד לבן:
240 מ"ל (כוס) חלב
160 מ"ל (שני שליש כוס) שמנת להקצפה 38%
1 כפית תמצית וניל
4 חלמונים L
100 גרם (חצי כוס) סוכר
40 גרם (רבע כוס) קורנפלור
2 כפות מחוקות אבקת מאצ'ה (אני קצת השתוללתי, אפשק גם להפחית לפי הטעם)
קורט מלח
150 גרם שוקולד לבן, קצוץ
160 מ"ל (שני שליש כוס) שמנת להקצפה 38% (כן בנוסף, להקצפה)
לבצק רבוך:
85 מ"ל (שליש כוס ועוד כפית) מים
85 מ"ל (שליש כוס ועוד כפית) חלב
80 גרם חמאה
1 כפית סוכר
1/2 כפית מלח
100 גרם (שלושת רבעי כוס) קמח, מנופה
3 ביצים
אופן ההכנה:
לקראמבל מאצ'ה:
מעבדים את כל חומרי הקראמבל במעבד מזון לתערובת אחידה. מרדדים בין 2 ניירות אפייה לעלה דקיק ככל הניתן ומקפיאים לשעתיים או יותר להתייצבות, שומרים במקפיא עד לשימוש.
לפטיסייר מאצ'ה ושוקולד לבן:
בסיר בינוני-קטן מביאים לרתיחה את החלב יחד עם 60 מ"ל (רבע כוס) מכמות השמנת להקצפה. במקביל טורפים בקערה את יתרת 100 מ"ל (חצי כוס פחות כף) השמנת עם תמצית וניל, חלמונים, סוכר, קורנפלור, אבקת מאצ'ה וקורט מלח. יוצקים את החלב החם לחלמונים בהדרגה תוך טריפה ומשיבים את התערובת לסיר. מבשלים על להבה נמוכה תוך טריפה רצופה כמה דקות עד שהתערובת מסמיכה היטב. יוצקים את הקרם החם לקערה ובה השוקולד הלבן הקצוץ, מניחים לשבת לחצי דקה להינמס ומערבבים לתערובת חלקה. מכסים את פני הקרם בניילון נצמד ומעבירים למקרר לכ-4 שעות או רצוי למשך הלילה להתייצבות.
לבצק רבוך:
מחממים תנור ל-180 מעלות. בסיר קטן מבשלים מים, חלב, חמאה, סוכר ומלח, עד שהחמאה נמסה והתערובת מגיעה לרתיחה טובה. מוסיפים קמח בבת אחת, ומערבבים לבצק שנפרד  מדפנות הסיר. משיבים לכיריים ומייבשים את הבצק על להבה נמוכה במשך דקה תוך עירבוב ומעיכה קלה. מעבירים את הבצק לקערת מערבל חשמלי עם וו גיטרה, ולשים במהירות נמוכה כמה דקות עד שהבצק אינו חם למגע. טורפים בקערה קטנה את הביצים, ומתחילים להוסיף לבצק בהדרגה מעט בכל פעם, תוך כדי עירבול במהירות נמוכה עד לקבלת בצק חלק, מבריק  ודביק, שמתיחתו בין שתי אצבעות יוצרת שפיץ. מרגע שנוצר המרקם הרצוי אין צורך להוסיף את יתרת כמות הביצים. מעבירים את הבצק הרבוך לשקית זילוף עם צנטר חלק של 1.5 ס"מ, ומזלפים פחזניות של כ-3-4 ס"מ במרווחים ביניהן על תבנית מרופדת בנייר אפייה. מוציאים את הקראמבל מהמקפיא, מניחים לדקה שיפשיר טיפונת וקורצים בעזרת חותכן עיגולים בגודל הפחזניות. מניחים על כל פחזנית עיגול של קראמבל ואופים אותן 25-30 דקות מבלי לפתוח את דלת התנור. מצננים. טורפים את קרם הפטיסייר קלות לריכוך, מקציפית את יתרת 160 מ"ל השמנת לקצפת יציבה ומקפלים פנימה. מעבירים לשקית זילוף וממלאים את הפחזניות מצידן התחתון. שומרים את הפחזניות בקופסה אטומה במקרר.

