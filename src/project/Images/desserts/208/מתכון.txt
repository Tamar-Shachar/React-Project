כמה דברים לפני שמתחילים:
במקרה הכינותי מראש-
ניתן לרפד את התבניות האישיות בבצק ולשמור בהקפאה לפחות שבוע לפני האפייה.
אפשר לאפות את הכוסות יום לפני ההגשה ולשמור עד הזלילה בקופסה אטומה.
נשארו לכם קינוחים מיותרים? שמרו אותם במקרר, הכוסות נפלאות גם כשהן קרות.
גיוונים בטעמים-
רוצים לשדרג את השוקולטה? הוסיפו לה תבלינים מחממים כמו קינמון או צ'ילי טחון, או 2-3 כפות ליקר טוב שאתם אוהבים.
לקבלת טעם שוקולדי עמוק עוד יותר, אפשר להשתמש בשוקולד 60-70%, ולוותר על תוספת הקקאו.
חשוב לומר-
בפוסט קינוחי כוסות הקפה הקודם תוכלו גם למצוא תמונות מאופן הכנת הכוסות.
 
   כוס קפה אכילה עם שוקולטה חמה
החומרים ל-6 כוסות:
לכוסות בצק:
160 גרם חמאה, בטמפרטורת החדר
110 גרם (חצי כוס ועוד כף שטוחה) סוכר
1 חלמון
1 כפית תמצית וניל
220 גרם (כוס וחצי ועוד כף) קמח
40 גרם (4 כפות שטוחות) קקאו
1/3 כפית מלח
1/4 כפית סודה לשתייה
1 כף מים
להדבקת הידיות:
40 גרם (3 כפות) סוכר
25 מ"ל (2 כפות) מים
לשוקולטה:
640 מ"ל (2 כוסות ועוד 2/3) חלב
20 גרם (2 כפות) סוכר
1/2 כפית תמצית וניל
25 גרם (2 כפות) קקאו
25 גרם (2 כפות) קורנפלור
200 גרם שוקולד מריר, קצוץ
קורט מלח
לקצפת וניל:
375 מ"ל (גביע וחצי) שמנת להקצפה 38%
3 כפות אבקת סוכר
1/2 כפית מחית וניל או תמצית וניל טובה
כלים:
6 כוסות נייר לאפיה, או רינגים של 6-7 ס"מ
(אני השתמשתי בכלים בגובה 5 ס"מ, ובקוטר של 7 ס"מ)
אופן ההכנה:
לכוסות בצק:
במערבל חשמלי עם וו גיטרה, מקרימים חמאה רכה עם סוכר 2-3 דקות לקרם רך. מוסיפים חלמון ותמצית וניל ומעבדים לקרם חלק. מוסיפים קמח, קקאו, מלח וסודה לשתייה ומעבדים במהירות נמוכה רק עד לקבלת פירורי בצק גדולים. במידת הצורך מוסיפים כף מים. מעבירים את פירורי הבצק למשטח עבודה, לשים קלות ומאחדים את הבצק לכדור. עוטפים בניילון נצמד ומעבירים לקירור לשעה וחצי-שעתיים, אפשר גם יותר.
ועכשיו לשיעור המלאכה- מחלקים את הבצק ל-7 חלקים, שומרים חלק אחד בצד עבור הידיות. מפזרים בכל פעם מעט קמח על אחד מחלקי הבצק, לשים קלות לריכוך ומשטחים על משטח מקומח מעט. מעבירים כל אחד מעלי הבצק לתוך כוס אפייה חד פעמית, או רינג אישי מרופד בנייר אפייה, ומהדקים היטב לתחתית ולדפנות לקבלת כוסות בצק עם דפנות בעובי של 1/2 ס"מ ולא יותר. הקפידו שכוסות הבצק יהיו נטולות חורים וסדקים, במיוחד תחתית הכוס על מנת להימנע מנזילות.כמו כן דאגו לא ליצור דפנות עבות מדי, בעיקר בחלקה העליון של הכוס על מנת שלא תתפח מדי מעבר לדפנות. מעבירים לקירור או הקפאה למשך כשעתיים כך שהבצק מתייצב לחלוטין. מגלגלים מיתרת הבצק נחשים בעובי של סנטימטר, ומעצבים לחצאי עיגול לקבלת ידיות עבור הכוסות. כדאי להכין כמה ידיות נוספות כדי שתוכלו לבחור את אלו שיצאו הכי יפות. מסדרים על תבנית קטנה מרופדת בנייר אפייה, מעבירים גם אותן לקירור או הקפאה להתייצבות.
מחממים תנור ל-180 מעלות.מרפדים את הכוסות בנייר אפייה מקומט וממלאים במשקולות אפייה או בקטניות יבשות. (אני הנחתי בפנים כוסות אפייה חד פעמיות קטנות יותר שהתאימו לגודל הבצק בדיוק, וחסכו התעסקות). אופים את הכוסות 20-25 דקות באפייה עיוורת, לאחר מסירים מהתנור, מצננים לדקה, ומסירים את המשקולות בעדינות מאוד רבה. משיבים את הכוסות לתנור ל-10-15 דקות באפייה רגילה. מצננים היטב. אופים את ידיות הבצק בנפרד 15-20 דקות, מצננים היטב. לאחר צינון מלא מקלפים בעדינות רבה את הכוסות החד פעמיות או מסירים את הרינגים.
להדבקת הידיות:
מערבבים בסיר קטן את הסוכר והמים, ומבשלים יחד עד שהסוכר נמס לגמרי והתערובת מגיעה לרתיחה. מנמיכים להבה ומוסיפים לבשל ללא עירבוב, עד לקבלת קרמל ענברי. טובלים בזהירות את הקצוות של כל ידית בקרמל, מצמידים לכוס, ומהדקים בעזרת היד לכמה רגעים נוספים, עד שהקרמל מתייצב והידית נשארת דבוקה חזק לכוס.
לשוקולטה:
יוצקים לסיר בינוני-קטן את החלב, מוסיפים סוכר ותמצית וניל. מנפים פנימה קורנפלור ומערבבים. מנפים פנימה קקאו וטורפים יחד- גם אם נותרים מעט גושי קקאו זה בסדר, הם ימסו בזמן הבישול. מבשלים על להבה בינונית 4-5 דקות תוך עירבוב רצוף עד שהתערובת מסמיכה ומצפה כף. מוסיפים את השוקולד הקצוץ ומבשלים לדקותיים תוך עירבוב לתערובת שוקולדית וחלקה.
לקצפת וניל:
מקציפים במערבל חשמלי שמנת להקצפה עם אבקת סוכר ותמצית וניל לקצפת יציבה. מעבירים לשקית זילוף עם צנטר משונן רחב. מחלקים את השוקולטה בין הכוסות עד כחצי סנטימטר משפת הכוס, מעטרים בתלולית קצפת ומגישים.

