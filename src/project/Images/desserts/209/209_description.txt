גירסה מחודשת באווירה איטלקית סוערת וללא טיפה אחת של מי ורדים.
קבלו אותו – מלבי אפוגטו!
אפוגטו הוא ספק קינוח ספק משקה איטלקי אהוב , שמורכב מאספרסו חם אותו יוצקים על כדור של גלידת וניל.
שילוב הטעמים, המרקמים והטמפרטורות ביחד מושלם ומפנק,
ותענוג אמיתי קודם לזלול את הגלידה בכפית, ואז ללגום את האספרסו שנשאר בכוס,
כשהוא כבר מומתק בעדינות בשבילים של גלידת וניל שנמסה לתוכו בינתיים.
בהשראתו הכנתי הפעם מלבי אפוגטו, מלבי בטעמי וניל שמגישים עם אספרסו חם מעל.

בגירסה הזו, המלבי נפרד מתיבול מי הורדים הקלאסי והופך למלבי וניל מועשר בחלב מרוכז (כן!),
שמעניק לו טעם ונילי-חלבי, ומתיקות מודגשת ביחס למלבי הסטנדרטי כדי לאזן את הקפה.
את רוטב המלבי האדום מחליף אספרסו חזק שמעשירים בפרנג'ליקו או באמרטו,
שמשתלב עם המלבי בצורה נהדרת, ומעניק לו בוסט מריר של קפה שמאזן בצורה מושלמת את מתיקות הקינוח.
נפלא לשפוך את האספרסו על הקינוח כשהוא חם אבל אפשר גם להגיש אותו קר אם מתחשק להתפנק בקינוח צונן.
את הקוקוס והפיסטוקים או הבוטנים שמעניקים לנו את הקראנצ'יות במלבי הקלאסי,
מחליפים הפעם אגוזי לוז קלויים מקורמלים וקצוצים שמוסיפים טאץ' כיפי לסיום,
אבל אם רוצים אפשר גם לוותר עליהם.

התוצאה המתקבלת- קינוח פשוט, מהיר הכנה וכיפי לחובבי אספרסו מושבעים,
שונה מאוד מהמלבי הקלאסי כך שגם שונאי מלבי שאוהבים אספרסו ישמחו לנשנש ממנו.