כמה דברים לפני שמתחילים:
סף המתיקות של הקינוח-
בניגוד למלבי סטנדרטי שמגיע במתיקות מעודנת ומוצף בסירופ מלבי מתוק מאוד לאיזון,
קחו בחשבון שכאן המלבי עצמו מתוק מאוד כדי לאזן את מרירות האספרסו.
אם רוצים  לקבל קינוח במתיקות מעודנת במיוחד אפשר גם להכין מלבי רגיל ולצקת את הקפה מעל, יש מתכון מומלץ כאן
גירסת פרווה טבעונית-
ניתן למצוא בבלוג מתכון מומלץ להכנת מלבי פרווה כדי להכין את המתכון בגירסה פרווה או טבעונית,
מומלץ להוסיף כמה כפות של סוכר כדי לאזן את מתיקות האספרסו.
מי שמוכן לטרוח, יכול גם להכין חלב מרוכז תוצרת בית בגירסת פרווה עבור המתכון הנוכחי.
במקרה הכינותי מראש-
ניתן להכין את המלבי גם יום או יומיים לפני ההגשה ולשמור במקרר כשהוא מכוסה,
ניתן גם להכין כמה ימים קודם את האגוזים המקורמלים ולשמור במקרר בקופסה אטומה.
  מלבי אפוגטו- מלבי חלב מרוכז ברוטב אספרסו ואגוזי לוז
החומרים ל-8-10 קינוחים:
למלבי חלב מרוכז:
397 גרם (פחית) חלב מרוכז
250 מ"ל (גביע) שמנת להקצפה 38%
400 מ"ל (כוס ושני שליש) חלב
50 גרם (שליש כוס ועוד כפית) קורנפלור, מנופה
1 כפית תמצית וניל
לאגוזי לוז מקורמלים (לא חובה):
50 גרם (רבע כוס) סוכר
50 גרם אגוזי לוז מולבנים, קלויים
לאספרסו:
240 מ"ל (כוס) אספרסו חזק  (הכי כדאי להשקיע בכמה מנות של אספרסו קצר)
3-4 כפות ליקר אגוזי לוז פרנג'ליקו  (אפשר גם אמרטו/ליקר קפה או לוותר)
אופן ההכנה:
למלבי חלב מרוכז:
מכינים בהישג יד תבנית עם כוסות הגשה.
יוצקים לסיר בינוני חלב מרוכז ממותק ושמנת להקצפה, טורפים לתערובת סמיכה ומבשלים תוך טריפה לעיתים
עד שהתערובת חמה מאוד וכמעט מגיעה לרתיחה.
בינתיים מערבבים בקערה את החלב עם הקורנפלור המנופה לנוזל חלק. כשהתערובת שבסיר כמעט מגיעה לרתיחה,
מנמיכים להבה ויוצקים לתוכה את תערובת הקורנפלור בהדרגה תוך כדי טריפה רצופה.
ממשיכים לבשל את המלבי לכמה דקות תוך טריפה כדי שלא יווצרו גושים עד שהתערובת מסמיכה מאוד. מוסיפים וניל ומערבבים.
מחלקים את המלבי בין כוסות ההגשה. מכסים ומעבירים את המלבי למקרר לכמה שעות להתייצבות, אפשר גם למשך הלילה.
לאגוזי לוז מקורמלים (לא חובה):
מכינים בהישג יד תבנית מרופדת בנייר אפייה.
בסיר קטן על להבה בינונית-נמוכה ממיסים את הסוכר מבלי לגעת או לערבב עד לקבלת קרמל ענברי.
מוסיפים את אגוזי הלוז ומערבבים מיד כך שיצופו בקרמל היטב. יוצקים מיד את האגוזים המקורמלים לתבנית ומשטחים קצת בעזרת כף, מצננים היטב.
קוצצים את האגוזים דק בעזרת סכין חדה, שומרים בקופסה אטומה עד להגשה (באותו יום אפשר לשמור בחוץ, אם מכינים יום קודם לשמור במקרר).
לאספרסו:
אם רוצים להגיש את האספרסו קר- מכינים מראש ומקררים.
אם מגישים אותו חם (מוצלח יותר לטעמי), מכינים אספרסו חזק רגע לפני הגשת הקינוחים, מערבבים פנימה ליקר לבחירתכם.
יוצקים אספרסו חם על כל קינוח ומגישים מיד. אם רוצים מפזרים מעל כל קינוח קצת אגוזים מקורמלים.

