כמה דברים לפני שמתחילים:
חשוב לומר-
השלגונים מתקבלים עשירים ומתוקים בדומה לארטיקים קנויים. מי שרוצה יכול גם לצפות אותם בחצי כמות של שוקולד מריר וחצי חלב כדי להרוויח את הטעם הכיפי של שוקולד החלב רק במתיקות מעודנת יותר.
גיוונים בטעמים-
ממש לא אוהבים ריבת חלב? תוכלו גם לשייש את הארטיקים בכל ממרח מתוק שאתם אוהבים, כמו מחית נוגט, ממרח חלבה או ממרח שוקולד (אבל ריבת חלב יוצא הכי טעיםםםם).
ניתן גם לגוון את התוספות לציפוי השוקולד, ולפזר על הארטיקים או להוסיף לציפוי השוקולד עצמו כל מרכיב קראנצ'י שרק רוצים, כמו למשל שקדים גרוסים, פולי קקאו, קוקוס קלוי, בייגלה קצוץ או שברי בוטנים מלוחים.
טיפ להכנת השלגונים-
כדי לקבל פסים יפים ושמנמנים של ריבת חלב שיורגשו היטב בכל ביס, כדאי להיעזר בשקית זילוף.
אני הגדלתי לעשות ומילאתי את השקעים בהדרגה בגלידה בכמה פעמים תוך זילוף פסי ריבת חלב פעמיים בין לבין כדי שתהיה נוכחות מורגשת של ממרח, וזה יצא מושלם  (כלומר- מילאתי שליש מהשקע עד מחצית בגלידה, זילפתי 2 פסים שמנמנים של ריבת חלב ושיישתי קלות בקיסם, חזרתי על הפעולה פעם נוספת וכיסיתי בשכבה דקה של גלידה מעל).
עבור מילוי השלגונים בקלות, מומלץ להשתמש בריבת חלב כמה שיותר נוזלית.
איפה מוצאים את התבנית?
תבניות ארטיקים מסיליקון ניתן לרכוש בחנויות האפייה המובחרות, או בחנויות הסטוק דוגמת מקס סטוק או דן דיל. מקלות ארטיק ניתן למצוא על מדפי היצירה בסטוקים או בחנויות צעצועים.
שליפת הארטיקים מהתבנית-
רוצים לוודא שהארטיקים יחלצו בקלות מהתבנית בשלמותם וללא שום פגע? דאגו להקפיא אותם היטב לפני שאתם מחלצים מהתבנית – ככל שיקפאו יותר כך יהיה קל יותר לשחרר אותם.
לשליפה מושלמת של הארטיקים מתבנית הסיליקון הוציאו תבנית אחת מהמקפיא בכל פעם, מתחו קודם את הדפנות סביב כל ארטיק כדי לשחרר אותו מהתבנית, ורק לאחר מכן לחצו על תבנית הסיליקון כדי לשחרר את הארטיקים מהתבנית תוך אחיזה במקל כדי לשלוף אותם חוצה.
חשוב לומר-
המתכון נכתב עבור "לאשה" במסגרת פרויקט מתכוני הקיץ של אוראו ומילקה
 
  ארטיקים מצופים של גלידת וניל וריבת חלב
החומרים ל-12-14 ארטיקים:
לגלידת וניל עם פסי ריבת חלב:
280 גרם (כוס) חלב מרוכז
1 כפית תמצית וניל
500 מ"ל (2 גביעים) שמנת להקצפה 38%
150 גרם (חצי כוס) ריבת חלב
לציפוי שוקולד חלב:
450 גרם שוקולד מילקה חלב או בתוספת עדשים, שבור לקוביות
45 מ"ל (רבע כוס) שמן חמניות
לעיטור:
סוכריות צבעוניות או עוגיות אוראו קצוצות
(או- כל תוספת אחרת שמתחשק)
כלים:
תבניות ארטיקים מסיליקון
מקלות ארטיק
אופן ההכנה:
לגלידת וניל עם פסי ריבת חלב:
מערבבים בקערה את החלב המרוכז ותמצית הוניל. מקציפים במערבל חשמלי שמנת להקצפה לקצפת יציבה ומקפלים אל החלב המרוכז לקרם חלק, מחלקים את תערובת הגלידה בין תבניות ארטיקים מסיליקון.
מעבירים את ריבת החלב לקערה קטנה ומחממים קצרות במיקרוגל רק עד לריכוך. מזלפים בעזרת שקית זילוף פסים עבים של ממרח לתוך כל ארטיק או מנטפים לכל שקע כפית ריבת חלב, משיישים קלות בעזרת קיסם או סכין. (אני הגדלתי ראש ומילאתי את השקעים בהדרגה בגלידה בכמה פעמים תוך זילוף פסי ריבת חלב פעמיים בין לבין כדי שתהיה נוכחות מורגשת של ממרח, וזה יצא מושלם).
נועצים מקל של ארטיק בכל שקע ומקפיאים את השלגונים ל-6 שעות לפחות ורצוי למשך הלילה (וכל המרבה הרי זה משובח).
לציפוי שוקולד חלב:
ממיסים את השוקולד על בן מארי (סיר המונח על גבי סיר נוסף ובו מים רותחים), מוסיפים שמן חמניות לדילול ומערבבים.
מעבירים את הציפוי לכוס גבוהה, טובלים כל שלגון לציפוי מלא ומנערים קלות כך שעודפי ציפוי יזלגו, אם רוצים מעטרים מיד בסוכריות צבעוניות או בעוגיות אוראו קצוצות שמכינים מראש.
במידה וציפוי השוקולד מסמיך מדי במהלך הטבילה בשל הקור מהארטיקים הקפואים, כדאי לחמם אותו שוב כדי שיחזור להיות דליל, יקל על הציפוי ויספיק לכל הארטיקים.
במידה ולא דיללתם את השוקולד במספיק שמן מלכתחילה והציפוי מתקבל עבה מדי, ניתן גם להוסיף עוד קצת שמן לציפוי כדי לדלל.
מסדרים את השלגונים המצופים בקופסה מרופדת בנייר אפייה, שומרים במקפיא עד להגשה.

