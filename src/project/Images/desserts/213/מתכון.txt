כמה דברים לפני שמתחילים:
במקרה הכינותי מראש-
ניתן להכין את העוגיות יומיים-שלושה מראש ולשמור בקופסה אטומה בטמפרטורת החדר.
ניתן להכין את בסיס הפודינג יום-יומיים לפני הרכבת הקינוח ולשמור במקרר עד להרכבה.
את הקינוח עצמו ניתן להרכיב כמה שעות עד לילה לפני ההכנה-
חשוב לתת לו לשבת במקרר כמה שעות לפחות לפני שאוכלים על מנת שקרם הוניל יספוג טעמים מהבננות והוא ישתבח.
חייבת לומר שדווקא ככל שהקינוח יושב יותר הוא אפילו משתבח ונהנה עוד יותר טעים,
אבל הבננות קצת משחירות ולכן הוא הופך לפחות ייצוגי, לכן 6-8 שעות הוא משך הקירור האופטימלי לפני שאוכלים.
רף המתיקות-
מי שאוהב את הקינוחים שלו במתיקות מעודנת במיוחד יכול להוסיף לקרם עוד קצת שמנת להקצפה.
הקפידו להשתמש בשמנת להקצפה ולא בשמנת מתוקה שמומתקת במעט סוכר כדי שלא להגדיל את רמת המתיקות בקרם.
הכלים להגשת הקינוחים-
במאפיית מגנוליה מכינים את הפודינג בקונטיינר ענקי, ומחלקים ממנו בכף לכוסות אישיות ברגע שלקוחות מזמינים ממנו מנה.
גם אתם תוכלו להרכיב את הקינוח באיזה כלי שתבחרו- בכלי גדול לטרייפל, בתבנית פיירקס מלבנית או בכוסות אישיות.
אני הרכבתי אותו בכוסות אישיות, וחייבת לומר שדווקא להרכבת הקינוח בכלי גדול וחלוקה בעת ההגשה
יש יתרון מבחינת טעמים, מאחר והיא מאפשרת בנייה אחידה יותר של שכבות וזה חלק מהסוד במתכון.
תחליף מהיר לעוגיות הוניל-
אין לכם סבלנות להכין עוגיות וניל לבד בבית?
תוכלו גם להשתמש בעוגיות חמאה קטנות קנויות במקום, פרוסות עוגת וניל בחושה או אפילו בבישקוטים.
גיוונים בטעמים-
מאחר והקינוח מבוסס על טעמים בסיסיים וקלאסיים, קל מאוד לשחק ולגוון עם טעמי הקינוח.
גם מאפיית מגנוליה אוהבת לגוון ולשחק בטעמי פודינג הבננה שלה, ויוצרת מהדורות מיוחדות וטעמים חדשים ומעניינים
שלו בכל חודש, כמו למשל- פודינג בטעם קרמל מלוח או ריבת חלב, תוספות של שכבות נוטלה,
החלפת עוגת הוניל בעוגת שוקולד, או תוספות לפודינג כמו קוקוס, פירורי ביסקוויט, מיני מרשמלו, שוקולד מגורר, סוכריות קונפטי ועוד.
גם אתם תוכלו לגוון לעצמכם ולהוסיף תוספות שונות לקרם כיד הדימיון ורף המתיקות העליון שלכם.
הקינוח יהיה במיטבו עם בננות, אבל אם רוצים אפשר גם להשתמש בפירות רכים אחרים,
כמו למשל פרוסות של תותים, קוביות של מנגו, פרוסות תאנים או כל פרי רך אחר שאוהבים.
  פודינג בננה כמו של מגנוליה בייקרי
החומרים ל-7 קינוחים גדולים מאוד או 10-14 קינוחים בינוניים-קטנים:
לעוגיות וניל:
160 גרם (כוס ועוד 2 כפות) קמח (או קמח עוגיות ללא גלוטן)
3/4 כפית אבקת אפייה
½ כפית מלח
120 גרם חמאה, רכה
40 גרם (4 כפות) סוכר
60 גרם (חצי כוס) אבקת סוכר
½ 1 כפיות תמצית וניל
1 חלבון L
15 מ"ל (כף) חלב
לפודינג וניל עם פרוסות בננה:
180 גרם (שני שליש כוס פחות כפית) חלב מרוכז ממותק
180 מ"ל (שלושת רבעי כוס) מים קרים
קורט מלח
80 גרם (חבילה) אינסטנט פודינג וניל
420 מ"ל (כוס ושלושת רבעי) שמנת להקצפה 38%
300 גרם (2 כוסות) פרוסות בננה (3 בננות בינוניות, או 2 גדולות)
כלים:
כוסות אישיות / קערה גדולה או כלי לטרייפל / תבנית פיירקס
אופן ההכנה:
לעוגיות וניל:
מחממים תנור ל -170 מעלות במצב טורבו. מערבבים בקערה את הקמח עם אבקת אפייה ומלח.
בקערת מערבל חשמלי עם וו גיטרה מקרימים במהירות בינונית חמאה רכה עם סוכר,
אבקת סוכר ותמצית וניל 3-5 דקות עד לקציפה בהירה, רכה ואוורירית.
מנמיכים את מהירות המערבל ומוסיפים פנימה את החלבון והחלב.
מוסיפים את תערובת הקמח בבת אחת ומעבדים קצרות רק עד לקבלת בצק אחיד ורך מאוד.
מעבירים את התערובת לשקית זילוף עם צנתר חלק בגודל של כסנטימטר וחצי
ומזלפים על 2 תבניות מרופדות בנייר אפייה עיגולים בקוטר של כ-2.5 ס"מ במרווחים קטנים.
(את הצ'ופצ'יקים הקטנים שנשארים בראש העוגיות בתום הזילוף אפשר לשטח בעזרת אצבע רטובה).
אופים את העוגיות 12-16 דקות עד שהן מקבלות צבע זהוב ויפה
(אל תשחימו אותן יתר על המידה כדי שלא יתקשו, הן צריכות להישאר פריכות מבחוץ ועדיין מעט רכות במרכז).
מצננים. תתקבל כמות עוגיות גדולה מעט מהנדרש לקינוח.
לפודינג וניל עם פרוסות בננה:
טורפים היטב בקערה גדולה את החלב המרוכז עם המים הקרים וקורט מלח עד לנוזל חלק.
מוסיפים את אבקת הפודינג וטורפים היטב לבלילה נוזלית, אחידה וחלקה מגושים.
מכסים את הקערה ומעבירים למקרר ל-3-4 שעות או למשך הלילה-
חשוב לתת לתערובת מספיק זמן להתייצב, אחרת תישאר נוזלית מדי.
בתום זמן הקירור מעבירים את הפודינג לקערה גדולה וטורפים מעט במטרפה לקרם חלק.
מקציפים בקערת מערבל חשמלי את השמנת להקצפה לקצפת יציבה אך רכה ומקפלים לתוך הפודינג לקרם חלק ואחיד.
להרכבה:
מסדרים בתוך כוסות אישיות / קערה גדולה או כלי לטרייפל / תבנית פיירקס שכבה של עוגיות וניל-
זו לא צריכה להיות שכבה ישרה ואחידה, בעיקר אם מרכיבים את הקינוח בכוסות אישיות
אפשר לשים שתי עוגיות כשהן מעט חופפות, או לשבור את העוגיות מעט.
מפזרים מעל שכבה של כמה פרוסות בננה, ויוצקים מעל שכבה שמנמנה של קרם וניל.
חוזרים על הפעולה ומסדרים שכבות נוספות באותו הסדר-
במידה ומרכיבים את הקינוח בכלי גדול מסדרים את השכבות בסך הכל 3 פעמים,
עם שליש מכמות החומרים בכל פעם. במידה ומסדרים אותם בכוסות אישיות אפשר לחזור על סדר השכבות פעמיים בסך הכל.
מכסים ומניחים לקינוחים לשבת 4-8 שעות לפני שאוכלים כך שטעמי הבננות יחלחלו לתוך קרם הוניל,
והעוגיות יספגו מעט לחות וקצת יתרככו. מעטרים בעוגיות ובפרוסות בננה לפני ההגשה.

