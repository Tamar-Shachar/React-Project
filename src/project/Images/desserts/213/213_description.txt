אם כבר אכלתם את ניו יורק לאורכה ולרוחבה, אולי גם אתם ביקרתם במאפיית "מגנוליה",
ובראשה פודינג הבננה המפורסם שלה, שהפך עם השנים לאחד הקינוחים המוכרים והאהובים של העיר.
הוא הפך לכל כך פופולרי שהמאפייה מאפשרת בשנים האחרונות להזמין משלוח שלו לכל רחבי המדינה.

מדובר בקינוח קרמי, מתוק וממכר של קרם וניל העוטף עוגיות וניל קטנות ופרוסות של בננה טרייה.
לאחר הרכבת הקינוחים מניחים להם לשבת במקרר לכמה שעות עד לילה, ואז נוצר הקסם האמיתי-
טעמן של פרוסות הבננה מחלחל לתוך קרם הוניל העדין, ומעניק לקרם טעם בננה עדין ומשגע,
עוגיות הוניל הקטנות מתרככות קצת כמו בעוגת ביסקוויטים,
והתחושה הכללית של לאכול את הקינוח הזה היא של חיבוק ענק בתוך הבטן.

פרט לפודינג ולבננות, במקור מכינים את הקינוח יחד עם עוגיות וניל אמריקאיות קנויות שנקראות "Nilla Wafers",
אנו החלפנו אותן בעוגיות וניל תוצרת בית, קצת פריכות מבחוץ וקצת רכות מבפנים,
שהשתלבו בצורה נפלאה עם מרקמי וטעמי הפודינג והבננות.

מי שמתעצל יכול גם לקצר תהליכים ולהוסיף פנימה עוגיות חמאה קטנות קנויות או בישקוטים.
במקור הכינו את הקינוח במגנוליה לניצול שאריות קאפקייקס וניל שנשארו במאפייה,
אז גם עוגת וניל או קאפקייקס יכולים להיות כאן יופי של תחליף.