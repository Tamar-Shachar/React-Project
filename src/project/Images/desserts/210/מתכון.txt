מלבי קרמי מושלם – עם רטבים מרעננים בגוונים טבעיים!
החומרים ל-8-10 קינוחים: (בתצלום יש כמות גדולה יותר)
למלבי:
800 מ"ל (3 כוסות ושליש) חלב   (או קרם קוקוס לקינוח פרווה)
120 גרם (חצי כוס ועוד 2 כפות) סוכר
1 כפית מחית וניל או תמצית וניל טובה
250 מ"ל (גביע) שמנת מתוקה   (או מים/חלב צמחי לקינוח פרווה)
80 גרם (חצי כוס ועוד כף מחוקה) קורנפלור, מנופה
1-2 כפות מי ורדים, או חצי כפית עד כפית תמצית ורדים, לפי הטעם (לא חובה)
אופן ההכנה:
יוצקים לסיר בינוני חלב או קרם קוקוס, סוכר ומחית או תמצית וניל ומביאים לרתיחה על להבה בינונית.
בינתיים טורפים בקערה את השמנת המתוקה או המים עם הקורנפלור המנופה לנוזל חלק-
הקורנפלור יעשה שרירים לרגע קצר אבל די מהר יינמס.
כשהתערובת שבסיר מגיעה לרתיחה מנמיכים מעט להבה ומוסיפים פנימה את תערובת הקורנפלור בהדרגה תוך טריפה רצופה.
ממשיכים לבשל את המלבי תוך כדי טריפה כדי שלא יווצרו גושים לעוד כמה דקות עד שהתערובת מסמיכה מאוד.
מערבבים פנימה מי ורדים או תמצית ורדים לפי הטעם.
מחלקים את המלבי בין כוסות הגשה. מעבירים למקרר לכמה שעות להתייצבות, או למשך הלילה.
שומרים את הקינוחים במקרר עד להגשה כשהם מכוסים היטב. מפזרים את הסירופ והתוספות על הקינוחים רק כשמגישים.
 
 סירופים להגשה – כל מתכון מספיק לכל כמות המלבי
 
  לסירופ ורדים קלאסי:
240 מ"ל (כוס) מים
190 גרם (כוס פחות כף) סוכר
כף עד כף וחצי מי ורדים, או כ-3/4 כפית תמצית ורדים, לפי הטעם
מעט מחית פטל / מעט סלק טחון למחית / חליטת פירות אדומים או היביסקוס / מעט צבע מאכל אדום טבעי
להגשה: (לא חובה)
קוקוס טחון
בוטנים טבעיים גרוסים או פיסטוק קצוץ דק
אופן ההכנה:
בסיר קטן מביאים לרתיחה מים וסוכר, מנמיכים מעט להבה ומבשלים לעוד כמה דקות תוך בעבוע.
מסירים מהאש, מוסיפים מי ורדים או תמצית ומעט צבע מאכל טבעי/מחית פטל/מיץ סלק לקבל גוון אדמדם.
מצננים היטב, שומרים בקופסה אטומה בטמפרטורת החדר עד להגשה.
יוצקים את הסירופ על המלבי רק בעת ההגשה, מעטרים בקוקוס טחון ובבוטנים טבעיים גרוסים או בפיסטוק קצוץ דק.
  לסירופ פיסטוק:
240 מ"ל (כוס) מים
190 גרם (כוס פחות כף) סוכר
2 כפיות וחצי מחית פיסטוק
להגשה: (לא חובה)
תלתלי שוקולד לבן
מעט פיסטוקים קצוצים גס
אופן ההכנה:
בסיר קטן מביאים לרתיחה מים וסוכר, מנמיכים מעט להבה ומבשלים לעוד כמה דקות תוך בעבוע.
מסירים מהאש, מוסיפים מחית פיסטוק וטורפים היטב היטב כך שתיטמע בסירופ.
מצננים היטב, שומרים בקופסה אטומה בטמפרטורת החדר עד להגשה.
מסננים ויוצקים את הסירופ על המלבי רק בעת ההגשה, מעטרים במעט תלתלי שוקולד לבן ובפיסטוקים קצוצים גס.
  לסירופ תפוזים מרוקאי:
240 מ"ל (כוס) מיץ תפוזים סחוט טרי
50 גרם (רבע כוס) סוכר
50 גרם משמשים יבשים, חתוכים לקוביות
1 מקל קינמון
להגשה: (לא חובה)
שקדים טבעיים קצוצים גס
מעט גרידת תפוז
אופן ההכנה:
בסיר קטן מביאים את כל חומרי הסירופ לרתיחה, מנמיכים מעט להבה ומבשלים לעוד רבע שעה
כמה דקות תוך בעבוע קל מאוד. טוחנים את הרוטב בבלנדר מוט לרוטב חלק, מסננים ומצננים היטב.
אפשר לדלל במעט מים במידת הצורך. שומרים בקופסה אטומה במקרר עד להגשה.
יוצקים את הסירופ על המלבי רק בעת ההגשה, מעטרים במעט שקדים טבעיים קצוצים גס ובגרידת תפוז.
  לפרחי תפוחים:
3 תפוחים בינוניים
מיץ סחוט מחצי לימון
להגשה:
כמה כפות דבש או מייפל
אופן ההכנה:
מכינים את עיטור התפוחים כמה שעות לפני ההגשה, ורק לאחר שהמלבי מוכן ויציב.
ממלאים קערה בינונית-גדולה במים ומוסיפים מיץ סחוט טרי מחצי לימון.
פורסים את התפוחים בקליפתם במנדולינה לפרוסות דקיקות, מוסיפים לקערה ומחממים יחד במיקרוגל
לכמה דקות רק עד שפרוסות התפוחים מתרככות והופכות גמישות מאוד. מפזרים את התפוחים על נייר סופג לייבוש וצינון.
יוצקים על כל קינוח מלבי מעט דבש או מייפל. חותכים כל פרוסת תפוח לחצי במרכזה ויוצרים מהן פרחים-
קודם מגלגלים פרוסת תפוח לתוך עצמה לספירלה קטנה, לאחר ממשיכים ללפף סביב פרוסות תפוח נוספות לקבלת צורת פרח,
מניחים כל פרח בתוך המלבי. שומרים את הקינוחים במקרר עד להגשה.
 לסלט פירות:
כוס סלט פירות, מכל פרי שאוהבים
מעט דבש או סילאן
עלי נענע, לעיטור
אופן ההכנה:
מפזרים מעט סלט פירות על כל קינוח, מטפטפים מעט דבש או סילאן ומעטרים בעלי נענע.

