הפעם נכין את הגלידה במתיקות מעודנת במיוחד על מנת שנוכל להגניב לתוכה מרכיב סודי אחד:
פסים שמנמנים של ריבת חלב שמזלפים או מנטפים בכפית לתוך המלית,
לקבלת הפתעות ריבת חלב מופלאות שהופכות את הארטיקים לאושר עילאי.

מי שפחות חובב ריבת חלב יכול גם לשייש את הארטיקים בכל ממרח מתוק שאוהבים, כמו מחית נוגט, ממרח חלבה או ממרח שוקולד
(אבל למי שמסתדר עם ריבת חלב מומלץ להשתמש בה, כי ככה זה יוצא הכי טעיםםםםם!)

את הארטיקים טובלים בשוקולד חלב מומס עד צוואר- אנו טבלנו חלק מהארטיקים גם בשוקולד עם עדשים, שיצר ארטיקים מגניבים במיוחד וטעימים בטירוף עם הפתעות של עדשים מתפצפצות בציפוי, אבל אפשר גם לטבול את השלגונים בשוקולד חלב נטו, ולפזר על הארטיקים סוכריות צבעוניות, עוגיות אוראו קצוצות,  או כל מרכיב קראנצ'י שרק רוצים, כמו למשל שקדים גרוסים, פולי קקאו, בייגלה קצוץ או שברי בוטנים מלוחים.

מי שרוצה לארגן פעילות כיפית לילדים לחופש, יכול גם לטבול את השלגונים בשוקולד המומס אל מול עיניהם הפעורות, ולתת להם לפזר בעצמם על הציפוי סוכריות צבעוניות, סוכריות עדשים או כל תוספת שהם הכי אוהבים (רק מהר לפני שהציפוי יתייצב).  שאיבת השטיח מסוכריות צבעוניות – עליכם..

לקבלת מראה מרשים במיוחד ממש כמו של ארטיק "מגנום", את הארטיקים מכינים בתבניות סיליקון מהן ניתן לשלוף את השלגונים בקלות לאחר ההקפאה, ולהנות מארטיקים מושלמים למראה מעשה ידיכם. אם בעבר היה ניתן להשיג תבניות סיליקון רק בחנויות האפייה המובחרות בעלות ממש לא נמוכה, השנה שמחתי לראות שתבנית הארטיקים הגיעו גם לחנויות הסטוק, שם ניתן לרכוש אותם במחירי רצפה – אז בלי תירוצים הפעם, טוב?