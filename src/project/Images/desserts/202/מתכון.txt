כמה דברים לפני שמתחילים:
במקרה הכינותי מראש-
ניתן להכין את העוגה כמה ימים לפני שאוכלים ולשמור בקופסה אטומה במקרר (כדי לשמור על גוון יפה של הציפוי עדיף לטבול את פרוסות העוגה בשוקולד ביום ההגשה אבל לא חובה).
ללא גלוטן-
לגירסה נטולת גלוטן אפשר להמיר את הקמח בבלילת הגבינה לקורנפלור או לקמח ללא גלוטן, ולהשתמש בעוגיות סנדוויץ' שוקולד נטולות גלוטן.
ציפוי השוקולד-
מומלץ בחום להשתמש עבור הציפוי בשוקולד מסוג איכותי- שימוש בשוקולד משובח המכיל יותר מוצקי קקאו יעזור לכם להמיס את השוקולד לנוזל חלק בקלות רבה יותר, וייצור ציפוי דליל יותר שיהיה לכם קל בהרבה לצפות איתו את פרוסות העוגה. בכל מקרה דאגו לדלל את ציפוי השוקולד בשמן כמפורט במתכון על מנת שיתקבל דליל מספיק כדי ליצור שכבה דקה לציפוי וכמה שיותר אחידה.
מי שחושש לגבי הטבילה, או יודע מראש שאינו משתמש בשוקולד איכותי, יכול פשוט להגדיל את כמות השוקולד לציפוי מראש ליתר ביטחון כדי להקל על שלב הציפוי.
אני חתכתי את העוגה ל-8 פרוסות גדולות, במידה ופורסים אותה לכמות גדולה של פרוסות באופן משמעותי, כדאי להגדיל קצת את כמות השוקולד עבור הציפוי כך שיספיק לכמות גדולה יותר של פרוסות.
סף המתיקות-
למרות המראה המושחת הארטיקים מתקבלים במתיקות די מעודנת, מי שמעדיף מתיקות סטנדרטית פלוס יכול גם להוסיף למלית הגבינה 2-3 כפות סוכר בכיף.
חשוב לומר-
המתכון נכתב עבור תנובה במסגרת חוברת מתכונים מיוחדת לשבועות
 
  "ארטיקים" של עוגת גבינה וקרם עוגיות
החומרים ל-8 פרוסות גדולות:
לעוגת גבינה וקרם עוגיות:
7 עוגיות סנדוויץ' שוקולד
250 גרם (גביע) גבינת מסקרפונה השף הלבן, בטמפ' החדר
225 גרם (גביע) גבינת שמנת נפוליאון 16%
200 מ"ל (גביע) שמנת חמוצה 15%
90 גרם (חצי כוס פחות כף) סוכר  (אפשר להגדיל ב-2-3 כפות למתיקות מודגש, רף המתיקות די מעודן)
קורט מלח
1 כפית תמצית וניל
2 כפות קמח
3 ביצים L, טרופות
לציפוי שוקולד:
400 גרם שוקולד מריר, קצוץ  (או חצי מריר חצי חלב לגירסה מושחתת)
45-60 מ"ל (3-4 כפות) שמן חמניות או שמן קנולה
50 גרם שוקולד לבן קצוץ, לעיטור
כלים:
תבנית או רינג 24 ס"מ
מקלות ארטיק
אופן ההכנה:
לעוגת גבינה וקרם עוגיות:
מחממים תנור ל-160 מעלות (לא בטורבו). קוצצים על קרש חיתוך את עוגיות הסנדוויץ' לחתיכות גסות של קרוב לסנטימטר.
פותחים בקערה את המסקרפונה תוך טריפה לריכוך, מוסיפים את יתרת חומרי המלית ומערבבים לתערובת אחידה. מוסיפים את העוגיות הקצוצות ומערבבים קלות כך שיתפזרו בתערובת.
משטחים את הבלילה בתבנית 24 ס"מ מרופדת בתחתיתה בנייר אפייה ומשומנת בדפנות, אופים 35-40 דקות כך שהתערובת תפוחה ויציבה יותר בדפנות אך עדיין מעט רוטטת במרכז.
מצננים את העוגה קצרות בתנור עם דלת פתוחה, מוציאים את העוגה לצינון מלא בטמפרטורת החדר, מעבירים לקירור ל-3 שעות או למשך הלילה. (בתום האפייה העוגה תפוחה למדי, ביציאה מהתנור היא מיד תאבד גובה משמעותית ותצנח וזו בדיוק הכוונה).
לאחר קירור מלא מעבירים סכין סביב הדפנות ומסירים את העוגה מהתבנית, פורסים אותה בסכין חדה לרבעים, וחותכים כל רבע ל-2-3 פרוסות לפי הגודל הרצוי. נועצים בחלקה האחורי של כל פרוסה מקל של ארטיק.
מעבירים את פרוסות העוגה להקפאה לחצי שעה-שעה לפני שעוברים לטבילה בשוקולד כך שעוגת הגבינה תתייצב.
לציפוי שוקולד:
בסיר קטן המונח על גבי סיר נוסף ובו מים רותחים (בן מארי) ממיסים בעדינות את השוקולד המריר, מוסיפים שמן לדילול ומערבבים. ציפוי השוקולד צריך להתקבל דליל למדי כדי שיוכל לצפות את פרוסות העוגה בשכבה דקיקה ועל מנת שהכמות תספיק לטבילת כל הארטיקים- במידה והוא לא דליל מספיק אפשר להוסיף עוד כף-שתיים של שמן.
אוחזים בכל פעם פרוסה בעזרת מקל הארטיק, טובלים בשוקולד המומס לציפוי, מנערים מעט להסרת עודפי שוקולד ומניחים על תבנית מרופדת בנייר אפייה כשחלקה התחתון והשטוח יותר של העוגה כלפי מעלה.
לטבילה נוחה יותר ניתן להעביר את הציפוי לכלי שטוח בערך בגודל הארטיק, ולטבול את הארטיק בשכיבה מכל הצדדים לציפוי, או פשוט לצקת את השוקולד המומס על גבי הארטיקים מעל לקערה כך שמצופה היטב מכל הצדדים. במידה והציפוי מתחיל להסמיך בכל שלב של העבודה כדאי להשיב אותו להמסה חוזרת כדי שהציפוי יהיה דליל מספיק.
לאחר שהארטיקים מצופים לחלוטין, ממיסים את השוקולד הלבן במיקרוגל או על בן מארי ומעטרים את הפרוסות בפסים של שוקולד מומס בעזרת כפית או קונוס זילוף מנייר אפייה. מעבירים למקרר עד להתייצבות הציפוי, שומרים את הפרוסות בקופסה אטומה במקרר עד לאכילה.

