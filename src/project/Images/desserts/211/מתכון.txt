כמה דברים לפני שמתחילים:
צילומי הכנת המתכון–
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש–
לאחר ההכנה הקרמבואים נשמרים במקרר למשך כיומיים-שלושה,
אך אם לא זוללים אותם מידף הכי מומלץ להעביר למקפיא לקופסה אטומה,
שם הם ישמרו גם לשבוע-שבועיים, כך שניתן גם להכין אותם מראש ולהקפיא.
לגירסת פרווה-
צפו את הקרמבו בשוקולד מריר בלבד,
ותוכלו להנות מנגיסי קרמבו מושלמים ללא מוצרי חלב, כך שיתאימו גם לארוחת פרווה ולרגישים ללקטוז.
העוגיה שבקרמבו-
לא יכולים בלי העוגיה בתחתית הקרמבו שלכם?
תוכלו להניח על תחתית השוקולד עוגייה קטנה, ולמלא את המרנג מעל.
אפשר להשתמש בכל עוגיה עגולה קנויה שתתאים בגודל- כמו נניח חצי עוגיית חיוכים וניל או אפילו אוראו.
אפשר כמובן גם לאפות עוגיות לבד, הנה שני מתכונים שיכולים להתאים:
עוגיות ביסקוויט פריכות
עוגיות חמאה ביתיות
לעוגייה ללא גלוטן המירו את כמות הקמח בכמות שווה של קמח ללא גלוטן, כמו קמח תמי או כרגיל.
מה עושים עם החלמונים?
נשארו לכם חלמונים מיותרים? הנה כמה רעיונות לניצול חלמונים עודפים
 נגיסי קרמבו וניל צבעוניים
החומרים ל-12 יחידות גדולות (ברוחב מאפין):
לציפוי שוקולד:
300 גרם שוקולד מריר / חלב / לבן / רובי, קצוץ
1-2 כפות שמן חמניות או קנולה/ חמאת קקאו מומסת, או לפי הצורך
*(לציפוי ירקרק- הוסיפו לשוקולד הלבן כף מאצ'ה)
למרנג שוויצרי:
3 חלבונים L, בטמפרטורת החדר
170 גרם (3/4 כוס ועוד 2 כפות) סוכר
קורט מלח
1/2 כפית תמצית וניל
כלים:
מנג'טים/עטרות נייר מס' 5 (גודל מאפינס), או בכל גודל אחר שמתחשק
(מומלץ להשתמש במנג'טים עבים ככל הניתן)
אופן ההכנה:
לציפוי שוקולד:
1.	פותחים את עטרות הנייר ומסדרים על תבנית אפייה או מגש גדול
(אם יש לכם בבית תבנית מאפינס אפשר להניח בתוכה את המנג'טים, זה יקל על העבודה).
כמו כן מומלץ להשתמש במנג'ט כפול לכל קרמבו, כדי לוודא שהנייר לא יתקמט בקלות בעת הציפוי,
במיוחד אם מדובר בעטרות נייר מנייר דק יחסית.
2.	ממיסים במיקרוגל או על בן מארי את השוקולד הקצוץ, מוסיפים שמן לדילול
ומערבבים לציפוי דליל יחסית (אם הוא סמיך מדי קשה יותר להבריש את השוקולד).
3.	יוצקים בכל פעם בערך כף של שוקולד מומס לתוך כל מנג'ט, ומברישים בעדינות את חלקה הפנימי
של כל עטרת הנייר בשכבה דקה של שוקולד מומס בעזרת מברשת אפייה קטנה.
מעבירים בינתיים בעדינות לקירור להתייצבות. את יתרת השוקולד המומס מכסים ושומרים בטמפ' החדר.
למרנג שוויצרי:
4.	מעבירים את החלבונים והסוכר לקערה חסינת חום או סיר קטן, מניחים את הקערה מעל לבן מארי
(סיר ובו מים רותחים) על להבה בינונית, מקפידים שתחתית קערת החלבונים לא תיגע במים.
5.	מבשלים את המרנג תוך טריפה במטרפה מדי פעם במשך כ-3-5 דקות, כך שהסוכר נמס ומתקבל
קצף לבן חמים למדי. (למי שיש מדחום יכול למדוד כ-65 מעלות).
6.	יוצקים את החלבונים לקערת מערבל חשמלי, מוסיפים מלח ותמצית וניל ומקציפים 8-10 דקות למרנג מבריק ויציב מאוד.
7.	מחלקים את המרנג בין עטרות הנייר- נוח להיעזר בשקית זילוף, אבל אפשר גם פשוט בעזרת כף.
מומלץ להשאיר מרווח קטן לציפוי השוקולד כדי להקל על הציפוי. מקפיאים לחצי שעה.
8.	בתום חצי שעה, ממיסים שוב את ציפוי השוקולד ששמרנו בצד למרקם נוזלי (אך דואגים שלא יהיה חם מאוד למגע).
יוצקים בערך כף מחוקה של שוקולד לכל גביע קרמבו ומשטחים כך שמצפה את המרנג לחלוטין.
מעבירים לקירור או להקפאה קצרה להתייצבות השוקולד.
9.	שומרים את הקרמבואים המוכנים בקופסה אטומה במקרר או הכי טוב במקפיא. אל תשכחו לקלף את המנג'טים לפני האכילה.

