כמה דברים לפני שמתחילים:
עוד לפני שתשאלו-
אי אפשר לוותר במקרה הזה על תוספת הג'לטין בקרם ואין לו כאן תחליפים, בלעדיו יתקבל קרם תותים נוזלי לחלוטין.
מחוץ לעונת התותים –
אפשר להכין את הקוביות עם מחית פטל, מנגו, דובדבנים או פירות יער אחרים בתוספת מעט סוכר לאיזון המתיקות, או להשתמש בתותים קפואים שאפשר היום תמיד להשיג במקפיאים כשהם מופשרים וטחונים למחית.
במקרה הכינותי מראש-
אפשר להכין את הקוביות מראש, לשמור בהקפאה ולהפשיר לפני שאוכלים.
ציפוי השוקולד-
מומלץ מאוד להשקיע בשוקולד איכותי עבור הציפוי – שימוש בשוקולד איכותי בעל אחוז גבוה יותר של מוצקי קקאו, יקל על המסת השוקולד ויעניק ציפוי דליל יותר ונוח יותר לטבילה.
שוקולד לבן מסוג שאינו איכותי עלול להיות בעייתי יותר להמסה ולהיחרך בקלות.
גיוונים בטעמים-
לא משתגעים על שוקולד לבן? אפשר גם לטבול את הקוביות בשוקולד חלב או מריר לפי הטעם.
החיים שלנו תותים-
במידה והתותים בהם אתם משתמשים אינם מתוקים מאוד, כדאי להגביר את רמת המתיקות במתכון לפי הטעם (הכי מומלץ להכין את התערובת במלואה, לטעום לפני שיוצקים לתבנית ובמידת הצורך לנפות פנימה עוד כף או שתיים של אבקת סוכר ולקפל להטמעה).
טיפ להגשה-
הקפידו להוציא את הקוביות לטמפרטורת החדר לריכוך לפני שאוכלים- הקרם יציב ונוקשה יותר במקרר, הן טעימות פי שתיים כשהוא מתרכך בטמפרטורת החדר.
גירסת פרווה-
לגירסת פרווה אפשר להשתמש בקצפת צמחית במקום השמנת להקצפה, ולצפות את הקוביות בשוקולד מריר (אבל ברור שחלבי הכי טעיםםםםם)
 
  קוביות קרם תותים ושוקולד לבן
החומרים לכ-36 קוביות:
לקרם תותים:
9 גרם (2 כפיות) ג'לטין
400 גרם מחית תותים  (להכנת מחית יש לטחון 550 גרם תותים בבלנדר מוט ולסנן במסננת, או להשתמש במחית קנויה)
110 גרם (חצי כוס ועוד כף) סוכר
200 מ"ל (שלושת רבעי כוס ועוד 2 כפות) שמנת להקצפה 38%
לציפוי:
350 גרם שוקולד לבן, קצוץ
3-4 כפות שמן או חמאת קקאו מומסת
כלים:
תבנית מרובעת או רינג 20×20 ס"מ
או תבנית מלבנית של 24×17 ס"מ (או כל שטח דומה)
אופן ההכנה:
לקרם תותים:
מרפדים את התבנית בניילון נצמד. מערבבים בקערה קטנה ג'לטין עם 3 כפות מים, מניחים לשבת ולספוח את הנוזלים ל-5-10 דקות.  שוקלים 400 גרם מחית תותים (כזו שטחנתם לבד וסיננתם, או מחית קנויה) ומעבירים לסיר בינוני-קטן. מוסיפים סוכר ומחממים עד שהמחית מתחממת מעט והסוכר נמס לגמרי, אך היא אינה מגיעה לרתיחה. מכבים להבה.
ממיסים את הג'לטין (20 שניות במיקרוגל), ומערבבים לתערובת חלקה ללא גושים. מוסיפים את הג'לטין המומס לתערובת התותים ומערבבים, מעבירים לקערה בינונית ומצננים עד שהתערובת אינה חמה למגע (הקפידו על הצינון על מנת שהחום לא ימיס את הקצפת בשלב הבא). מקציפים במערבל חשמלי שמנת להקצפה לקצפת יציבה, מוסיפים אותה לתוך מחית התותים וטורפים מעט בעזרת מטרפה כך שהקצפת קצת תיטמע במחית, ממשיכים לקפל מעט במרית עד לקבלת תערובת חלקה. משטחים את התערובת בתבנית ומקפיאים ל-6 שעות לפחות ורצוי למשך הלילה להתייצבות מלאה.
מחלצים את שכבת התותים מהתבנית ופורסים בזריזות בסכין חדה לקוביות של 3 ס"מ, כדאי להיעזר בסרגל לקבלת קוביות מדויקות. מעבירים את הקוביות חזרה להקפאה, מוודאים שהן קפואות היטב ויציבות לגמרי לפני הטבילה בשוקולד.
לציפוי:
מכינים בהישג יד תבנית מרופדת בנייר אפייה. ממיסים את השוקולד הלבן על בן מארי (סיר המונח על סיר נוסף ובו מים חמים, לא מומלץ הפעם להמיס את השוקולד במיקרוגל). מוסיפים שמן או חמאת קקאו מומסת לפי הצורך ומערבבים לציפוי חלק ודליל. במידה והשוקולד חם מאוד בשלב זה מצננים אותו מעט כדי שלא ימיס את הקוביות.
מניחים את הסיר על משטח העבודה כשהוא מונח מעט באלכסון על מגבת מקופלת, ויוצר בריכה שוקולדית נוחה לטבילה. מוציאים בכל פעם קוביית קרם מהמקפיא (כדאי להשאיר בינתיים את שאר הקוביות במקפיא כדי שלא יימסו). כאשר עובדים בזריזות מניחים בכל פעם קובייה בסיר השוקולד, הופכים אותה בזריזות בעזרת מזלג כך שתצופה מכל הצדדים, מרימים על המזלג, מנערים קלות להסרת עודפי שוקולד ומניחים על תבנית מרופדת בנייר אפייה. במידה וציפוי השוקולד מסמיך במהלך העבודה אפשר לחמם אותו מעט שוב, או להוסיף מעט שמן לדילול אם יש צורך, רק דאגו שהציפוי לא יהיה חם יתר על המידה.
מקררים את הקוביות קלות להתייצבות. שומרים את החטיפים בקופסה אטומה במקרר, חשוב להוציא את הקוביות לטמפרטורת החדר לפני שאוכלים גם שהקרם יתרכך.

