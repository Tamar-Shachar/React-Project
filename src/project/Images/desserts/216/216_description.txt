הפעם הגיע הזמן להתפנק בקינוחי כוסות חמודים במיוחד וטעימים להפליא -
קינוחי כוסות חלב ודבש!

אין ספק שקינוחי כוסות הם פיתרון נפלא לארוחה מרובת משתתפים,
והפעם קינוחי הכוסות שלי לבשו מראה חגיגי של פסים,
קינוחים מיוחדים למראה וסופר טעימים שתוכלו להכין בלי יותר מדי עבודה, וכן, אפשר אפילו להכין אותם בגירסת פרווה.

אבל אל תירתעו מהמראה המפונפן- הקינוחים היפים והסופר טעימים הללו מורכבים משתי שכבות פשוטות להכנה שמכינים בקלות במקסימום רבע שעה של עבודה:
פנה קוטה וניל קרמית ושמנתית, וג'לי דבש במרקם מעודן ובטעם דבשי עדין.
(ואל תחששו מהמרקם- גם אנחנו מאודדדדדד לא אוהבות מרקמים ג'לטיניים וקשיחים כמו סוליה, וגם כאן הקפדנו שהמרקם יתקבל מעודן ומיוצב במידה).

 לקבלת הפסים היפים, יוצקים בכל פעם לכוס שכבה אחרת מאחת התערובות,
בין לבין מכניסים את הכוס למקפיא כך שהשכבה תתייצב קצת וחוזר חלילה.

את מי שמלחיצות השכבות המרובות ואין לו סבלנות להמתנה להתייצבות בין שכבה לשכבה,
יכול גם פשוט להכין את הקינוח בשתי שכבות בלבד- שכבה שמנמנה אחת של פנה קוטה בלבד ושכבה אחת של ג'לי.
תוכלו גם ליצור את שתי השכבות שלכם בצורה אלכסונית כדי לשדרג את המראה.

ניתן לעטר את הקינוחים בחצאי תאנים, או בחתיכות של שוקולד לבן שמשטחים על ניילון פצפצים לקבלת דוגמת כוורת חמודה, ולאחר קירור חותכים בסכין או שוברים לחתיכות באיזה גודל שרוצים.
 