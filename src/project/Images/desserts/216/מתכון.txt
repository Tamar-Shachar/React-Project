קינוחי כוסות חלב ודבש
החומרים ל-6 קינוחים גדולים או 10-12 קינוחים קטנים:
לג'לי דבש מעודן:
12 גרם (1/2 2 כפיות) ג'לטין
480 מ"ל (2 כוסות) מים (רצוי מים מינרלים)
200 גרם (חצי כוס ועוד כף) דבש
1/4 כפית מלח
65 גרם (שליש כוס) סוכר
לפנה קוטה וניל:
5 גרם (כפית גדושה) ג'לטין
30 מ"ל (2 כפות) מים
500 מ"ל (2 גביעים) שמנת להקצפה השף הלבן 38%
60 מ"ל (רבע כוס) חלב  (הערות לפרווה מעל למתכון)
50 גרם (רבע כוס) סוכר
1 כפית דבש
1 כפית מחית וניל או תמצית טובה
לעיטור (חובה):
תאנים טריות
או- 100 גרם שוקולד לבן, קצוץ + ניילון פצפצים
אופן ההכנה:
לג'לי דבש מעודן:
מפנים מקום במקפיא עבור הכוסות (חשוב להניח את הקינוחים בזמן ההקפאה על משטח ישר כך שהשכבות יתייצבו בצורה ישרה).
מפזרים את הג'לטין בקערה ובה 80 מ"ל (שליש כוס) מכמות המים, מערבבים קלות ומניחים לשבת לספוח נוזלים ל-5-10 דקות.
בסיר קטן מבשלים על להבה נמוכה את יתרת 400 מ"ל המים (כוס ושני שליש) יחד עם דבש ומלח לתערובת חמה למדי אך לא מביאים לרתיחה, מכבים להבה.
בסיר בינוני-קטן נפרד מבשלים את הסוכר מבלי לגעת או לערבב עד לקבלת קרמל בהיר.
יוצקים לתוך הקרמל מיד את תערובת הדבש בהדרגה תוך כדי טריפה רצופה במטרפה עד לקבלת נוזל חלק, מסירים מהכיריים.
ממיסים את הג'לטין המושרה במים (20-30 שניות במיקרוגל), מערבבים בכפית לתערובת חלקה ללא גושים, מוסיפים לסיר ומערבבים.
מחלקים מחצית מכמות הג'לי בזרם דק בין כוסות אישיות לשכבה בגובה הרצוי (אני השתמשתי בכוסות של 200 מ"ל ויצרתי שכבה בגובה של רבע מגובה הכוס, אבל אפשר ליצור שכבות באיזה גובה שרוצים בהתאם לכלים בהם משתמשים).
מקפיאים את הג'לי לשעה ורבע-שעה וחצי כך שהוא מתייצב קלות בלבד, אך עדיין מספיק יציב כדי שנוכל לשפוך עליו בעדינות שכבת נוזל נוספת מעל.
במהלך ההקפאה שכבת הדבש מקבלת גוון עכור וזה בסדר- ברגע שהקינוח יפשיר הגוון הצלול יחזור. בזמן ההקפאה שומרים את יתרת תערובת הג'לי כשהיא מכוסה בטמפרטורת החדר.
לפנה קוטה וניל:
מפזרים את הג'לטין בקערה ובה 30 מ"ל המים, מערבבים קלות ומניחים לשבת לספוח נוזלים ל-5-10 דקות.
בסיר קטן מבשלים שמנת מתוקה, חלב, סוכר, דבש ותמצית וניל עד שהתערובת חמה מאוד והסוכר נמס לגמרי.
ממיסים את הג'לטין המושרה במים (10-15 שניות במיקרוגל), מערבבים בכפית לתערובת חלקה ללא גושים, מוסיפים לסיר הפנה קוטה ומערבבים.
מצננים את התערובת לטמפרטורת החדר כך שאינה חמה למגע, יוצקים בעדינות רבה מחצית מכמות הפנה קוטה בין הכוסות לקבלת שכבה נוספת בעובי דומה לשכבת ג'לי הדבש.
מקפיאים את הקינוחים לשעה ורבע-שעה וחצי כך שהפנה קוטה מתייצבת חלקית אך בצורה מספקת לצקת מעל שכבה נוספת.
בזמן ההקפאה שומרים את יתרת תערובת הפנה קוטה כשהיא מכוסה בצד.
(בימים חמים בבית לא ממוזג או במידה ולא תהיו זמינים להמשיך בהכנת הקינוח בעוד שעתיים-שלוש, תוכלו גם לאפסן את התערובת במקרר כשהיא מכוסה, ולפני השימוש לחמם אותה שוב להמסה ולצנן כך שלא תהיה חמה למגע).
חוזרים על הפעולה בשתי השכבות הנותרות- מחלקים את יתרת ג'לי הדבש בין הכוסות בשכבה נוספת ומקפיאים לשעה ורבע-שעה וחצי. לסיום יוצקים מעל את יתרת הפנה קוטה ומעבירים את הקינוחים למקרר לכמה שעות כך ששכבת הפנה קוטה תתייצב ושאר השכבות יפשירו. שומרים את הקינוחים מכוסים במקרר עד להגשה.
מומלץ להוציא את הקינוחים מהמקרר קצת לפני ההגשה לריכוך, כך המרקם יהפוך להיות קצת פחות ג'לטיני וקצת יותר קרמי.
לעיטור:
מניחים על כל קינוח תאנה חצויה בעת ההגשה או חתיכת שוקולד בעיטור כוורת.
להכנת שוקולד כוורת ממיסים את השוקולד הלבן במיקרוגל או על בן מארי, מורחים על ניילון פצפצים שטוף ומיובש לעובי של כ-3 מ"מ, מקררים להתייצבות ושוברים לחתייכות בגודל הרצוי. שומרים את העיטור במקרר עד להגשה.

 
 

