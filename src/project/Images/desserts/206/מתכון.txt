 
 
  כמה דברים לפני שמתחילים:
הרינגים לאפייה-
עבור הכנת הטארטלטים השתמשתי ברינגים נמוכים בגובה של 1.5 ס"מ, במידה ואתם משתמשים ברינגים גבוהים יותר, פשוט הגדילו מעט את כמות המליות- קרם השקדים, המרמלדה והגנאש.
במידה ואתם אכן משתמשים ברינגים נמוכים כמוני, חשוב מאוד לרדד את הבצק לדקיקות מירבית של 2 מ"מ כדי להשאיר מקום למלית.
הקטנת כמויות-
במידה ואתם מקטינים כמויות על מנת להכין פחות טארטלטים, מומלץ עדיין להכין את הקרמו בהתאם לכמות המצויינת, יהיה טריקי יותר לבשל ממנו כמות ממש קטנה.
מחית פטל ביתי-
מי שמעוניין יכול להכין מחית פטל לבד בבית על ידי טחינת פירות קפואים וסינון מגרעינים. בשל המשקל היורד בסינון, מומלץ לטחון כמות גדולה יותר מהמצוין בערך בשליש.
 
  טארטלט טריפל פטל
החומרים ל-12 טארטלטים:
לקלתית:
140 גרם (כוס) קמח
20 גרם (2 כפות שטוחות) קורנפלור
50 גרם (חצי כוס פחות כף) אבקת סוכר
קורט מלח
90 גרם חמאה קרה, בקוביות
1 חלמון
1-2 כפות מים קרים
לקרם שקדים:
60 גרם חמאה, מעט רכה
60 גרם (שליש כוס) סוכר
60 גרם (חצי כוס ועוד כף) שקדים טחונים
1 כפית קליפת לימון מגוררת
1 ביצה, טרופה
30 מ"ל (2 כפות) שמנת להקצפה 38%
לקרמו פטל:
2 גרם (חצי כפית) ג'לטין
100 גרם מחית פטל אדום
1 ביצה
40 גרם (4 כפות) סוכר
35 גרם חמאה, רכה
60 מ"ל (רבע גביע) שמנת להקצפה 38%
12 פטלים אדומים, טריים או קפואים
למרמלדת פטל:
120 גרם מחית פטל אדום (או פטל קפוא ומופשר, טחון למחית ומסונן)
10 גרם (חצי כף) גלוקוזה
2 גרם (חצי כפית) פקטין
25 גרם (2 כפות יפות) סוכר
1/2 כף מיץ לימון סחוט טרי
לגנאש שוקולד לבן-פטל:
100 גרם שוקולד לבן, קצוץ
25 גרם מחית פטל אדום
25 מ"ל (2 כפות) שמנת להקצפה 38%
מעט מי ורדים או תמצית מי ורדים, לפי הטעם (לא חובה)
לעיטור:
הרבהההה פטל אדום טרי
כלים:
רינגים נמוכים 6-7 ס"מ
תבנית שקעים חצי כדור 3.5-4 ס"מ
אופן ההכנה:
לקלתית:
מעבדים במעבד מזון קמח, קורנפלור, אבקת סוכר ומלח. מוסיפים חמאה קרה בקוביות, ומעבדים לפירורי בצק. מוסיפים חלמון וכף-שתיים של מים קרים לפי הצורך ומעבדים רק עד לקבלת בצק. מקררים לשעה לפחות. מרדדים על משטח מקומח קלות לבצק דקיק בעובי של כ-2 מ"מ, קורצים עיגולים גדולים מעט מגודל הרינגים, ומרפדים בהם את הרינגים. מקפיאים לחצי שעה-שעה.
לקרם שקדים:
במעבד מזון מעבדים יחד חמאה, סוכר, שקדים טחונים, קליפת לימון מגוררת וביצה. מוסיפים שמנת ומעבדים לקרם חלק. מקררים לשעה. מחממים תנור ל-180 מעלות. מניחים בטארטלטים עטרות נייר, ממלאים במשקולות אפייה (חומוס יבש או שעועית יבשה) ואופים 10 דקות באפייה עיוורת. מסירים בעדינות את עטרות הנייר ואופים 2-3 דקות נוספות באפייה רגילה להזהבה קלה. מצננים קלות כך שהקלתית כמעט ולא חמימה. ממלאים את הקלתיות בקרם השקדים, כך שמגיע למחצית מגובה הקלתית. משיבים את הטארטלטים לתנור ואופים ל-15 דקות נוספות להזהבה. מצננים.
לקרמו פטל:
משרים ג'לטין בכף מים. בסיר קטן מבשלים מחית פטל, ביצה וסוכר על להבה נמוכה תוך עירבוב רצוף, עד שהתערובת מסמיכה קלות ומצפה כף (85 מעלות). ממיסים ג'לטין ומוסיפים פנימה. מצננים מעט, וטורפים פנימה את החמאה הרכה. מצננים לטמפרטורת החדר. מקציפים שמנת להקצפה לקצפת רכה ומקפלים פנימה (מאחר וזו כמות קטנה שהמערבל יתקשה להקציף, אני הקצפתי אותה פשוט ביד, זה לוקח ממש דקה). מחלקים לתבניות חצי כדור 3.5-4, ומטביעים במרכז כל כיפה פטל שלם. מעבירים להקפאה לכמה שעות להתייצבות מלאה.
למרמלדת פטל:
בסיר קטן מחממים מחית פטל וגלוקוזה עד שהתערובת חמימה למגע. מערבבים יחד פקטין וסוכר, ומוסיפים לסיר תוך בחישה. מוסיפים מיץ לימון ומביאים לרתיחה. מנמיכים להבה ומבשלים לעוד דקותיים תוך עירבוב להסמכה. מצננים מעט, ומשטחים על הטארטלטים בשכבה דקיקה, כך שממלאים את הקלתית כמעט לגמרי.
לגנאש שוקולד לבן-פטל:
ממיסים במיקרוגל שוקולד לבן. בקערה נפרדת מחממים במיקרוגל מחית פטל עם שמנת להקצפה. יוצקים את השמנת לשוקולד המומס ומערבבים לתערובת חלקה. מוסיפים מי ורדים או תמצית ורדים לפי הטעם. מקררים מעט להסמכה, ומשטחים בקלתית בשכבה דקה ואחידה. מעבירים לקירור לשעה להתייצבות. מניחים במרכז כל טארט כיפה של קרמו, ומעטרים בפטלים טריים. מומלץ להניח לטארט לשבת ליום במקרר לפני שזוללים.

