 כמה דברים לפני שמתחילים:
במקרה הכינותי מראש-
אפשר ואף מומלץ להכין את העוגה יומיים-שלושה ואפילו ארבעה ימים מראש-
כמו כל עוגת גבינה כשהיא יושבת במקרר כמה ימים היא רק משתבחת.
 
  פס עוגת גבינה בחושה 5%
החומרים:
750 גרם (3 גביעים קטנים) גבינה לבנה 5%
200 גרם (גביע) שמנת חמוצה
170 גרם (שלושת רבעי כוס ועוד 2 כפות) סוכר
1 כפית מחית או תמצית וניל
3/4 כפית קליפת לימון מגוררת
1/2 כף מיץ לימון סחוט טרי
קורט יפה מלח
3 ביצים L
40 גרם חמאה, מומסת ומצוננת
70 גרם (חצי כוס) קורנפלור (או- קמח תפו"א לפסח ללא קטניות)
פירות טריים או אבקת סוכר, להגשה (לא חובה)
כלים:
תבנית אינגליש קייק 10×25 ס"מ
(אם משתמשים בחד"פ שהן צרות ונמוכות יותר אפשר גם 2 תבניות)
אופן ההכנה:
1. מחממים תנור ל-160 מעלות, בחום עליון ותחתון. מרפדים תחתית תבנית אינגליש קייק 10×25 ס"מ ברצועת נייר אפייה ומשמנים את דפנות התבנית.
2. מערבבים בקערה גבינה לבנה עם שמנת חמוצה, סוכר, וניל, גרידה ומיץ לימון ומלח.
מוסיפים את הביצים וטורפים במטרפה לתערובת חלקה. מוסיפים את החמאה המומסת ומערבבים מיד להטמעה.
לסיום מנפים פנימה את הקורנפלור בהדרגה תוך כדי טריפה, נותנים עוד כמה טריפות טובות עד לקבלת בלילה חלקה ללא גושים.
3. יוצקים את הבלילה לתבנית ואופים 55-65 דקות (או פחות אם אופים בתבניות חד פעמיות) כך שהעוגה תפוחה למראה,
מזהיבה מעט בדפנות וכמעט ואינה רוטטת כשמטלטלים את התבנית.
העוגה לא תתפח בצורה אחידה בשלב זה אלא תהיה תפוחה יותר בדפנות וזה בסדר, היא תרד גובה ותתיישר כשתצטנן.
העוגה עלולה גם להיסדק מעט בשלב זה- אל דאגה, לא יבחינו בסדקים לאחר שתרד גובה בחזרה.
(זה בסדר לפתוח לרגע קצרצר את התנור בתום האפייה כדי לבדוק אם העוגה מוכנה, אבל אל תפתחו כל דקה).
4. מכבים את התנור ומניחים לעוגה להצטנן חצי שעה בתנור הכבוי- העוגה תרד גובה ותחזור לגובה המקורי של הבלילה וזה בסדר.
מוציאים את העוגה לצינון בטמפרטורת החדר, מכסים ומעבירים למקרר לכמה שעות ורצוי למשך הלילה לפני שאוכלים.
5. אם רוצים לחלץ את העוגה מהתבנית- לאחר שהעוגה התקררה לגמרי מעבירים סכין חלקה בצמוד לדפנות,
הופכים את התבנית על מגש או תבנית נקייה כך שהעוגה תיפול החוצה, מקלפים את נייר האפייה מהתחתית ומעבירים לצלחת הגשה.
לקבלת דפנות לבנות וחלקות ניתן ליישר את דפנות העוגה בעזרת סכין חדה.
אם רוצים מנפים על העוגה אבקת סוכר לפני ההגשה או מעטרים את העוגה בפירות טריים.

