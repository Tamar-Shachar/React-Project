כמה דברים לפני שמתחילים:
במקרה הכינותי מראש-
ניתן לאפות את העוגה יום לפני האכילה ולשמור אותה בטמפרטורת החדר כשהיא מכוסה,
או להכין יומיים קודם ולשמור אותה עטופה היטב במקרר.
בכל מקרה עדיף לצפות את העוגה בקרם ולעטר אותה רק ביום ההגשה.
לגירסת פרווה-
לגירסת פרווה ניתן להמיר את השמנת החמוצה בעוגה בקרם קוקוס (כאשר כל תוכן הפחית מעורבב, אין צורך להפריד את השומן).
לעיטור העוגה ניתן להשתמש בקצפת צמחית.
רמת המתיקות-
כיאה לעוגת גן קחו בחשבון שהעוגה מתקבלת במתיקות מעודנת מאוד.
במידה ומכינים אותה לילדי בית הספר או למבוגרים שהחיך שלהם מורגל למתיקות רבה יותר,
כדאי להגדיל קצת את כמות הסוכר בעוד כמה כ-50 גרם (רבע כוס).
(ולראייה- בעלי חובב עוגות השוקולד התלונן שחסר בה סוכר,
אבל בת השנה וחצי שלי העלימה אותה בן רגע תוך קריאות "עוד, עוד" סוערות).
אפםשרות נוספת היא להוסיף ציפוי שוקולד על העוגה עצמה ולעטר אותו בקצפת מעל כדי לאזן את המתיקות ולהגביר את השוקולדיות.
הקוקוס בעוגה-
הקוקוס הטחון בעוגה כמעט ואינו מורגש, אבל מוסיף לעוגה מרקם עשיר יותר ומומלץ בחום לשימוש.
מי שמעדיף יכול להמיר אותו במשקל  שווה של שקדים טחונים, אפשר גם בקמח.
אלמנטים של ים לעיטור העוגה-
ניתן לקשט את העוגה בכל ממתק או צעצוע שקשור לעולם הים, העוגה מתקבלת יפה מאוד גם ללא עיטורים כלל.
אלו האביזרים בהם אני השתמשתי לעיטור העוגה.
חשוב לומר שהעיטורים אינם מתאימים לתינוקות ולפעוטות ולכן במידה ומכינים את העוגה לילדי גן רכים
יש להקפיד להסיר את העיטורים לפני שאוכלים את העוגה.
–סוכריות סודה בצורת דגים- אפשר לקנות על המשקל בחנויות ממתקים (אפשר להשתמש כתחליף גם בסוכריות גומי בצורת דגים, או בקרקר דג דג)
–סוכריות רויאל אייסינג כוכבי ים + זנב בת-ים – אפשר למצוא בחנויות לאביזרי מסיבות, או בחנויות אפייה
–מטריות נייר לשמשייה- אפשר למצוא בחנויות לכלים חד פעמיים, או בחנויות לאביזרי מסיבות
–ממתק שטוח חמוץ למגבת- אפשר למצוא בקיוסקים, או באגף הממתקים בסופר (נמכר בפסים ארוכים מאוד שאפשר לגזור לגודל הרצוי)
הכנת העוגה כעוגת יומולדת-
במידה ומכינים את העוגה כעוגת יומולדת לגן, ללא ציפוי הקצפת מעל, כדאי להוסיף לעוגה ציפוי שוקולדי.
תוכלו להכין אותו מ-200 גרם שוקולד מריר קצוץ וגביע של שמנת מתוקה או קרם קוקוס לגירסת פרווה
שמחממים יחד במיקרוגל או על בן מארי עד להמסה, מצננים לטמפרטורת החדר ויוצקים על העוגה.
 
  עוגת ים לחופש הגדול
החומרים:
לעוגת שוקולד רכה:
350 גרם (2 כוסות וחצי) קמח  (או- קמח ללא גלוטן)
20 גרם (2 כפות) קקאו, מנופה
75 גרם (שלושת רבעי כוס ועוד 2 כפות) קוקוס טחון
2.5 כפיות סודה לשתייה
350 גרם (כוס ושלושת רבעי) סוכר
200 מ"ל (שלושת רבעי כוס ועוד כף) מים רותחים
200 גרם שוקולד מריר, קצוץ
300 מ"ל (גביע וחצי) שמנת חמוצה
270 מ"ל (כוס ועוד 2 כפות) שמן חמניות או קנולה
2 כפיות תמצית וניל
5 ביצים L, מופרדות
1/4 כפית מלח
לציפוי:
125 גרם (שרוול) פתי בר
250 מ"ל (גביע) שמנת להקצפה 38%
120 מ"ל (חצי כוס) חלב
80 גרם (חבילה) אינסטנט פודינג וניל
20 גרם (2 כפות יפות) אבקת סוכר
מעט צבע מאכל ג'ל תכלת/טורקיז/כחול
לעיטור:
אלמנטים של חוף ים-
סוכריות דגים, דמויות או בובות של דגים וחיות מים, דלי וכף, מטריות נייר ועוד.
כלים:
תבנית 23×33 ס"מ, בגובה 6 ס"מ (חד פעמית בינונית – רק בדקו את הגובה)
לעוגת גן ענקית של 36×31 ס"מ הכפילו כמויות ב-1.5).
אופן ההכנה:
לעוגת שוקולד רכה:
מחממים תנור ל-165 מעלות, לא בטורבו.
במידה ורוצים לשלוף את העוגה מהתבנית משמנים אותה ומרפדים את התחתית ואת הדפנות בנפרד בנייר אפייה.
מערבבים בקערה גדולה מאוד קמח עם קקאו מנופה, קוקוס טחון, סודה לשתייה ו-300 גרם (כוס וחצי) מכמות הסוכר
(המתיקות בעוגה ממש מעודנת, הוסיפו כמה כפות סוכר לאיזון אם העוגה לא מיועדת לקטנטנים).
מעבירים לקערה בינונית-קטנה נפרדת את השוקולד המריר, יוצקים עליו את המים הרותחים,
מניחים לשבת לדקה-שתיים להינמס ומערבבים לרוטב שוקולדי חלק, מצננים מעט.
יוצקים לקערה בינונית-קטנה נפרדת שמנת חמוצה, שמן, תמצית וניל ואת החלמונים וטורפים במטרפה לתערובת חלקה.
מקציפים במערבל חשמלי את החלבונים והמלח עד שמתחיל להיווצר קצף לבנבן, מוסיפים את יתרת 50 גרם (רבע כוס) הסוכר
בהדרגה ומקציפים כמה דקות לקציפה בהירה ותפוחה אך לא נוקשית מדי.
בזמן הקצפת החלבונים, יוצרים גומה במרכז קערת החומרים היבשים, מוסיפים פנימה את תערובת השמנת החמוצה
וטורפים קלות מאוד במטרפה ידנית. מוסיפים את רוטב השוקולד המריר וטורפים היטב עד לקבלת בלילה חלקה.
כשקציפת החלבונים מוכנה מקפלים אותה פנימה בהדרגה רק עד לקבלת בלילה חלקה ויוצקים את הבלילה לתבנית 23×33 ס"מ.
אופים את העוגה 55-65 דקות כך שהעוגה תפוחה ואפויה למראה וקיסם הננעץ במרכזה יוצא יבש-
הקפידו שלא לאפות את העוגה יתר על המידה כדי שלא תתייבש מאוד. מצננים היטב.
שומרים את העוגה מכוסה בטמפרטורת החדר, מומלץ לצפות ולקשט אותה עד כמה שעות לפני שאוכלים.
לציפוי:
טוחנים את הפתי בר במעבד מזון לפירורים דקים ככל הניתן, או מכניסים אותם לשקית ומרסקים בעזרת מערוך או פטיש של שניצל.
מקציפים היטב במערבל חשמלי את השמנת עם חלב, אינסטנט פודינג ואבקת סוכר לקצפת יציבה,
מוסיפים לקצפת טיפונת של צבע מאכל ג'ל בעזרת קיסם ומקציפים קצרות מאוד רק עד שהקצפת נצבעת בגוון הרצוי
(קחו בחשבון שהגוון מתחזק עם הזמן כשהקצפת מתייצבת).
מצפים את העוגה כולה בשכבה דקה של קצפת בעזרת מרית או ספטולה.
יוצקים על כמחצית משטח העוגה את יתרת הקצפת ויוצרים בקצפת מריחות לא אחידות בעזרת כפית לקבלת מראה של גלים בים.
מפזרים פירורי פתי בר על חציה השני של העוגה לקבלת מראה של חוף ים.
אם חילצתם את העוגה מהתבנית וציפיתם בקרם גם את הדפנות תוכלו להדק פירורי פתי בר גם לדפנות בחלק של חוף הים,
וגם להדק מעט פירורי בחלק התחתון של העוגה כולה כדי לעטר אותה. שומרים את העוגה במקרר.
לעיטור:
קצת לפני ההגשה או השינוע מעטרים את העוגה באלמנטים של חוף ים- דגים, מטריות נייר ועוד.
כדאי להוציא את העוגה לטמפרטורת החדר קצת לפני שאוכלים

