כתר שמרים במלית חמאת תפוזים
החומרים:
לבצק:
500 גרם (3 כוסות וחצי ועוד כף)  קמח
70 גרם (שליש כוס ועוד כפית) סוכר
25 גרם שמרים טריים, או 8 גרם שמרים יבשים
חצי כפית מלח
2 ביצים
1 כפית תמצית וניל
160 מ"ל (שני שליש כוס) חלב חמים
120 גרם חמאה, מרוככת
למלית חמאת תפוזים:
100 גרם חמאה רכה מאוד
120 גרם (חצי כוס ועוד 2 כפות) סוכר קנים או סוכר חום בהיר דמררה (אפשר גם סוכר לבן)
4 כפות קליפת תפוז מגוררת (מ-4 תפוזים גדולים)
2 כפות מיץ תפוזים סחוט טרי
לציפוי:
1 ביצה
1 כף חלב
לזיגוג תפוזים:
100 מ"ל (חצי כוס פחות כף) מיץ תפוזים סחוט טרי  (בעךרך מתפוז וחצי)
50 גרם (רבע כוס) סוכר
1 כף סירופ תירס (לא חובה)
1 כף ליקר תפוזים (לא חובה)
אופן ההכנה:
לבצק:
מערבבים יחד במערבל חשמלי את הקמח, הסוכר והשמרים. מוסיפים את המלח ומערבבים. מוסיפים את הביצים ואת תמצית הוניל, ולאחר את החלב בזרם דק תוך לישה, עד לקבלת בצק אחיד. אם הבצק לא אחיד וחלק בשלב זה מוסיפים כף או שתיים של חלב. מוסיפים קוביות של חמאה רכה, מעט בכל פעם תוך לישה על מהירות בינונית, עד שנבלעת יפה בבצק. מוסיפים ללוש את הבצק היטב למשך כ-8 דקות, לבצק חלק וכמעט ולא דביק. מעבירים את הבצק לקערה משומנת קלות, מכסים במגבת ומניחים לתפוח עד להכפלת הנפח- בקיץ שעה וחצי זה יופי.
למלית חמאת תפוזים:
מנצלים את ההמתנה להכנת המלית ע"י עירבוב כל החומרים יחד בקערית קטנה.
בתום ההתפחה מעבירים את הבצק למשטח עבודה, ומחלקים אותו ל-3 חלקים שווים. מרדדים כל אחד מחלקי הבצק לעיגול בקוטר של כ-30 ס"מ (אפשר לרדד כל חלק על נייר אפייה כדי שהבצק ישמור על צורתו עבור המשך העיצוב). משטחים על העיגול הראשון מחצית מהמלית בשכבה אחידה. מניחים מעליה עיגול בצק שני, מותחים את קצוות הבצק כך שיישב בחפיפה לעיגול שתחתיו. משטחים את יתרת המלית, ומכסים בעיגול הבצק השלישי והאחרון. מהדקים את השכבות יחד, מעבירים רידוד קל, ומיישרים את הקצוות בעזרת סכין חדה לצורת עיגול יפה.
(אפשר להיעזר בתבנית אפייה או בצלחת גדולה לסימון כדי ליצור עיגול יפה בעל דפנות חלקות). בעזרת סכין חדה או חותכן פיצה חותכים את עיגול הבצק ל-8 משולשים שווים, ויוצרים לאורך כל משולש חתך באורך מספר סנטימטרים. מותחים כל משולש מעט לצדדים כדי להגדיל את החתך שיצרנו. מקפלים את הקצה החד של המשולש מטה לתוך החתך, ומושכים אותו שוב בעדינות כלפי מעלה.
חוזרים על הפעולה בכל המשולשים, ומסדרים אותם חזרה בצורת עיגול על תבנית אפייה מרופדת. לסיום העיצוב צובטים יחד את הפינות בחלקו הרחב של כל משולש (אם הפינות לא נצמדות היטב אפשר גם להיעזר בקיסם). מכסים במגבת ומניחים לתפוח למשך שעה. מחממים תנור לחום בינוני 180 מעלות.
לציפוי:
טורפים יחד ביצה בכף חלב, מברישים את המאפה ואופים במשך כ-22 דקות להשחמה קלה.
לזיגוג תפוזים:
בזמן האפייה מבשלים יחד את כל חומרי הזיגוג לכמה דקות,   ומברישים את המאפה החם בנדיבות מספר פעמים מיד עם צאתו מהתנור. כמו כל עוגת שמרים היא הכי טעימה ביום ההכנה.

