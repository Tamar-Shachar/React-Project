כמה דברים לפני שמתחילים:
צילומי הכנת המתכון–
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש–
בדומה לעוגות גבינה העוגה משתבחת מאוד כיממה לפחות לאחר ההכנה-
המתיקות מתאזנת והלימוניות מתאזנת ובכלל הטעמים משתבחים,
כך שניתן ואף רצוי גם להכין אותה כיממה עד יומיים מראש ולשמור במקרר.
ניתן גם להכין את העוגה מראש ולשמור במקפיא כשהיא עטופה היטב,
מומלץ לתת לה לשבת במקרר חצי יום לפחות לאחר הפשרה לפני שאוכלים להשתבחות טעמים.
גירסה ללא גלוטן / בכשרות לפסח–
לגירסה נטולת גלוטן או כשרה לפסח ניתן להמיר את הקמח במתכון לקמח ללא גלוטן כמו קמח תמי או קמח כרגיל (לפסח השתמשו בקמח לל"ג כשל"פ)
יציבות העוגה-
העוגה עומדת יציבה במקרר, אבל קחו בחשבון שאינה נפרסת לפרוסות יפות ומדויקות בשל הקרם הרך, אלא קצת מתפרקת בחיתוך ("עוגת כף").
למי שחשוב שהפרוסות יהיו משורטטות בחיתוך, יכול לפרוס את העוגה כשהיא מעט קפואה, או להוסיף לעוגה מעט ג'לטין.
(כפית ג'לטין תספיק, רק קחו בחשבון שתצטרכו לעשות השוואת טמפרטורות לאחר ההמסה כדי לא לקבל גושים בבלילה.
כלומר- קודם לערבב כמה כפות מהקרם המוכן לג'לטין המומס, ולאחר להוסיף את התערובת לקרם ולהקציף מיד להטמעה).
הכנה בתבנית עגולה-
להכנת העוגה בתבנית עגולה 24 ס"מ, הכפילו את כמויות המתכון ב- 1.5
  פס עוגת שמנת פירורים
החומרים:
לתחתית ולפירורים :
160 גרם (כוס ועוד 2 כפות) קמח
80 גרם (3/4 כוס, לא דחוסה) שקדים טחונים
65 גרם (שליש כוס) סוכר
1/2 כפית קליפת לימון מגוררת
1/4 כפית מלח
115 גרם חמאה קרה, בקוביות
לקרם שמנת:
400 מ"ל (כוס ושני שליש) שמנת להקצפה 38%
600 מ"ל (3 גביעים) שמנת חמוצה 15% (אפשר גם 27%)
110 גרם (כוס פחות כף) אבקת סוכר, מנופה
80 גרם (חבילה) אינסטנט פודינג וניל
1 כפית מחית או תמצית וניל
2 כפיות מיץ לימון סחוט טרי
כלים:
תבנית אינגליש קייק או רינג 10×30 ס"מ (גובה 6 ס"מ).
(אם משתמשים בחד"פ צרות ונמוכות יותר, אפשר גם 2 תבניות)
אופן ההכנה:
לתחתית ולפירורים :
1. במעבד מזון מעבדים קמח, שקדים טחונים, סוכר ומלח. מוסיפים חמאה קרה בקוביות, ומעבדים לפירורי בצק גדולים.
2. מפזרים קצת פחות ממחצית מכמות הפירורים על תחתית רינג או תבנית מאורכת 30×10 ס"מ מרופדת בתחתיתה בנייר אפייה,
(ממש רק כך שמכסים את התחתית), ומהדקים בעזרת כף.
3. מפזרים את שאר כמות הפירורים בתבנית נפרדת מרופדת בנייר אפייה (לא משנה הגודל, אפשר גם תבנית תנור).
מומלץ בשלב זה להעביר את שתי התבניות למקרר לשעה לפני האפייה.
4.מחממים תנור ל-180 מעלות ואופים את שני חלקי הבצק 18-25 דקות לגוון זהוב-שחום יפה
(קחו בחשבון שהפירורים יהיו מוכנים כמה דקות לפני תחתית העוגה). מצננים.
לקרם שמנת:
5. מקציפים היטב במערבל חשמלי את השמנת להקצפה עם שני גביעים מכמות השמנת החמוצה, אבקת סוכר, אינסטנט פודינג, וניל
ומיץ לימון עד לקבלת קרם יציב ככל הניתן. עוצרים את המערבל ומוסיפים את השמנת החמוצה שנותרה,
מקציפים קצרות מאוד, רק כך שהשמנת נטמעת בקרם.
6.  משטחים את הקרם על תחתית הבצק ומפזרים את הפירורים מעל. מעבירים את העוגה למקרר למשך הלילה ורצוי ליומיים לפני שאוכלים.
במידה ורוצים לחלץ את העוגה מהתבנית, מקפיאים לכ-5-6 שעות או למשך הלילה, מחלצים מהתבנית
(הרבה יותר פשוט לעשות זאת בעבודה עם רינג, בתבנית רגילה כדאי להשאיר בתבנית) ומעבירים למקרר להפשרה. שומרים את העוגה במקרר.
(העוגה אינה נפרסת לפרוסות יפות ומדויקות בשל הקרם הרך, אלא קצת מתפרקת בחיתוך).

