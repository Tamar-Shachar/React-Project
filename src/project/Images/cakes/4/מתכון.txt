כמה דברים לפני שמתחילים:
במקרה הכינותי מראש-
אפשר להכין את העוגה גם יום-יומיים לפני האכילה ולשמור במקרר, את הפירות כדאי לסדר קרוב להגשה.
העוגה נשמרת היטב בהקפאה, כך שניתן להכין אותה מראש גם שבוע-שבועיים,
להפשיר במקרר חצי יום לפני או לילה קודם, ולסדר מעל את הפירות לפני ההגשה.
קרם הקוקוס לעוגה-
אפשר למצוא היום קרם קוקוס בכל סופר על מדף מוצרי המזון האסיאתי, בפחיות או בקופסאות קרטון.
אני הכי אוהבת את של Aroy-D או של Chaokoh (מציינת זאת בעיקר כי קרם קוקוס
הוא מרכיב מהותי בעוגה ולאחרונה התנסיתי בכמה מוצרים של חברות שהיו מאוד לא טעימים).
הקפידו להשתמש בקרם קוקוס קר מאוד שקורר ללילה במקרר או יותר.
ציפוי שוקולד-
ניתן להכין לעוגה ציפוי שוקולד מ-100 גרם שוקולד מריר קצוץ ו-120 מ"ל קרם קוקוס שממיסים חד במיקרוגל,
חשוב לצנן את הציפוי לפני שמשטחים אותו על העוגה.
אם רוצים בגירסה זו ניתן גם לטבול את הביסקוויטים בקפה שצונן לטמפ' החדר.
הפירות לעיטור העוגה-
הכי כדאי לעטר את העוגה בפירות רכים יחסית שקל לנגוס בהם. במידה ומשתמשים בפירות קשים יותר חתכו אותם לקוביות קטנות.
מומלץ לסדר את הפירות על העוגה יחסית קרוב למועד ההגשה-
גם כדי שישמרו על חיוניות ובעיקר כדי שלא יכבידו על הקרם וישקעו בעוגה.
  עוגת ביסקוויטים קוקוס ופירות קיץ מרעננת  (פרווה וטבעונית!)
החומרים:
לביסקוויטים:
300 גרם ביסקוויטים (או- ביסקוויט ללא גלוטן)
120 מ"ל (חצי כוס) מיץ תפוזים / מנגו  (אפשר גם חלב צמחי במקום)
לקצפת קוקוס:
800 מ"ל (2 פחיות) קרם קוקוס 20-22%, קר מאוד  (לפחות לילה במקרר)
130 גרם (חבילה ושני שליש = כוס פחות כף) אינסטנט פודינג וניל
10 גרם (כף) אבקת סוכר
1 כפית תמצית וניל
לעיטור:
פירות טריים שאוהבים בשלל צבעים
(ענבים, תאנים, מלון, פטל, מנגו, דובדבנים, תותים, קיווי, אננס וכו')
כלים:
תבנית 20×20 ס"מ
או תבנית מלבנית של 24×17 ס"מ (או כל נפח דומה)
אופן ההכנה:
לקצפת קוקוס:
שופכים את קרם הקוקוס הקר לתוך מסננת שמונחת מעל לקערה, כך שהחלק השומני הנוקשה יותר מופרד מהחלק הנוזלי.
מעבירים את החלק הנוקשה שנשאר במסננת לקערת המערבל החשמלי ומקציפים מעט רק עד שנוצר קרם סמיך וחלק ללא גושים.
יוצקים באיטיות לתוך המערבל כמחצית מכמות נוזל הקוקוס בזרם דק ובהדרגה תוך כדי הקצפה במהירות בינונית-נמוכה לקרם חלק-
הפרדת הנוזל מהשומן והוספתו בהדרגתיות תעזור לנו למנוע גושים בקרם במהלך ההקצפה.
מוסיפים את האינסטנט פודינג, אבקת הסוכר ותמצית הוניל ומערבלים קצרות להטמעה.
מוסיפים לתוך המערבל את יתרת כמות נוזל הקוקוס בזרם דק ובהדרגה תוך כדי הקצפה,
מקציפים לעוד כדקה במהירות מקסימלית עד שהקרם קצת מסמיך אך עדיין נותר די רך.
להרכבה:
טובלים בכל פעם ביסקוויט קצרות במיץ ומסדרים בתחתית תבנית 20×20 ס"מ, עד שהביסקוויטים יכסו את התחתית כולה-
יהיה צורך לשבור את חלק מהביסקוויטים או לחתוך בעדינות חלק מהדפנות בסכין כדי שיתאימו בדיוק לתבנית.
יוצקים על הביסקוויטים שליש מכמות קצפת הקוקוס. חוזרים על הפעולה ומסדרים מעל שכבה נוספת של ביסקוויטים
טבולים קצרות במיץ ומשטחים מעל שכבה נוספת של קצפת קוקוס. מסיימים בשכבה שלישית של ביסקוויטים טבולים
ומשטחים מעל את יתרת הקרם. מקפיאים ל-4 שעות או למשך הלילה.
אם רוצים מחלצים את העוגה מהתבנית ומעבירים לצלחת הגשה, מעבירים למקרר להפשרה.
שומרים את העוגה מכוסה במקרר. קרוב יחסית להגשה שוטפים ופורסים פירות טריים בשלל צבעים ומסדרים על העוגה.

