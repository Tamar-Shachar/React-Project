 כמה דברים לפני שמתחילים:
במקרה הכינותי מראש-
ניתן להכין את עוגות השוקולד 3 ימים מראש ולשמור מכוסות במקרר לפני ההרכבה, הן ישמרו היטב גם בהקפאה.
אפשר להרכיב את הרכבת גם יום לפני האכילה, לאחר ההרכבה חשוב שהעוגה תאופסן בקופסה אטומה היטב על מנת שלא תתייבש.
סף המתיקות-
כיאה לעוגה לקטנטנים קחו בחשבון שרמת המתיקות פה די מעודנת, מי שאוהב את העוגות שלו מתוקות יכול להוסיף כמה כפות סוכר,
ו/או להגדיל את רמת השוקולדיות בעוגה ע"י תוספת של 50-100 גרם שוקולד מריר קצוץ לבלילה.
הממתקים למילוי הקרונות-
ניתן למלא את הקרונות בכל ממתק או חטיף שרוצים, בהתאם לגיל הילדים ולמה שאוהבים.
במידה ומכינים את העוגה לתינוקות או פעוטות בגילאי שנה-שנתיים, הקפידו למלא את הקרונות בנשנושים שיתאימו לגילם, כמו:
במבה, במבה אדומה ביסקוויטים בצורת חיות/זהבה ושלושת הדובים, כדורי שוקולד או כדורי תמרים רכים מאוד. אפשר לשלב גם פירות טריים.
מילוי הרכבת בפירות טריים-
אפשר להפוך את הרכבת לנשנוש בריא יותר לקטנטנים על ידי מילוי הקרונות בשלל פירות צבעוניים בנוסף או במקום החטיפים המתוקים,
ולמלא את הקרונות ב: תותים, אוכמניות, ענבים, קוביות אננס או מנגו, כדורי אבטיח או מלון, ולהכין את הגלגלים מפרוסות של קיווי.
לגירסה טבעונית-
אפשר להכין את הרכבת בשימוש במתכון לעוגת השוקולד הטבעונית
  עוגת יום הולדת רכבת בקלי קלות
החומרים:
לעוגת קקאו רכה:
200 גרם (כוס וחצי פחות כף) קמח (אפשר גם קמח ללא גלוטן)
60 גרם (חצי כוס פחות כף) קקאו, מנופה
כפית וחצי אבקת אפייה
חצי כפית סודה לשתייה
240 גרם (כוס ורבע פחות כף) סוכר
1/4 כפית מלח
250 מ"ל (גביע) שמנת מתוקה (או קרם קוקוס / שמנת צמחית לפרווה)
160 מ"ל (שני שליש כוס) שמן
3 ביצים L
120 מ"ל (חצי כוס) מים רותחים
לציפוי שוקולד:
150 גרם שוקולד מריר, קצוץ
120 מ"ל (חצי כוס) שמנת מתוקה (או קרם קוקוס / שמנת צמחית לפרווה)
לעיטור:
לגלגלים- עוגיות סנדוויץ' / מטבעות שוקולד / שבלולי ליקריץ / פרוסות קיווי
לארובה (לא חובה)- 3 עוגיות סנדוויץ' (לא חובה)
למילוי הקרונות- ממתקים צבעוניים או פירות טריים (סוכריות עדשים או גומי, מרשמלו, עוגיות קטנות, כדורי שוקולד ועוד)
אופן ההכנה:
לעוגת קקאו רכה:
1.מחממים תנור ל-160 מעלות במצב טורבו. מנפים לקערה גדולה קמח, קקאו, אבקת אפייה וסודה לשתייה. מוסיפים סוכר ומלח ומערבבים.
2.יוצרים גומה במרכז התערובת, יוצקים פנימה שמנת מתוקה, שמן וביצים וטורפים קלות במטרפה לתערובת סמיכה מאוד וכמעט אחידה.
מוסיפים מים רותחים וטורפים לבלילה חלקה ודלילה.
3.מחלקים את הבלילה בין 2 תבניות אינגליש קייק משומנות ומקומחות קלות ואופים 30-40 דקות,
או עד שקיסם הננעץ במרכז העוגות יוצא יבש. העוגות מתקבלות נמוכות יחסית וזה מה שאנחנו רוצים עבור הרכבת.
מצננים היטב. (במידה ואופים בתבנית חד פעמית כדאי לקרר במקרר כדי שהעוגה תתייצב ויהיה קל לחלץ אותה מהתבנית מבלי שתתפרק).
לציפוי שוקולד:
4. ממיסים במיקרוגל או על בן מארי יחד את חומרי הציפוי ומערבבים לציפוי חלק. מעבירים לקירור קצר רק עד שהציפוי מצטנן ומסמיך מעט.
להרכבה:
5. מחלצים את העוגות מהתבנית , במקרה הצורך מיישרים מעט את חלקן העליון בעזרת סכין.
חותכים מקצה כל עוגה פרוסה בעובי של כ-2.5 ס"מ ושומרים בצד.
חוצים את העוגות הנותרות לחצי במרכזן לקבלת 4 מלבנים שווים- 3 קרונות וקטר.

6. כדי להכין גומות למילוי הממתקים בקרונות: מסמנים במרכז שלושת הקרונות צורת מלבן בעזרת סכין בעומק של עד מחצית מגובה העוגה,
מרוקנים את פירורי העוגה מכל קרון בעזרת כף.
7.מצפים את שלושת הקרונות בציפוי שוקולד דק בעזרת מרית (אין צורך לצפות את הגומות כי ממילא נמלא אותן בממתקים).
8.מצמידים לצידי כל קרון גלגלים עשויים מעוגיות סנדוויץ' / מטבעות שוקולד / שבלולי ליקריץ / פרוסות קיווי, וממלאים כל קרון בממתק אחר שאוהבים או בפירות טריים.
(אם ציפוי השוקולד עדיין נוזלי או רך מדי והגלגלים לא נדבקים- קררו קודם את הקרונות קצת במקרר כך שהציפוי יתייצב ואז תדביקו את הגלגלים. אפשר להיעזר בעוד קצת ציפוי להדבקה).
9. להכנת הקטר: מחברים יחד את שני קצוות העוגה ששמרנו בצד בעזרת ציפוי השוקולד. מצפים את מלבן העוגה ששמרנו עבור הקטר בשכבה דקה של ציפוי, ומצמידים אל קצה אחד שלו את הפרוסה שהתקבלה לקבלת מראה קבינה של קטר. מצפים גם את הקבינה בשכבה דקה של ציפוי.
10.אם רוצים גם ליצור ארובה לקטר- מצמידים 3 עוגיות סנדוויץ' יחד למגדל בעזרת קצת ציפוי, מצפים בציפוי שוקולד סביב ומדביקים על הקצה השני של הקטר. שומרים את העוגה במקרר
