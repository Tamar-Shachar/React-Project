עוגת יום הולדת מושלמת לקטנטנים או סתם ככה לפעילות אפייה משותפת לחופש של הורים וילדים,
שמכינים מבלילה בחושה ללא שום צורך במיקסר- למי היא לא תעלה חיוך על הפנים?

למרות המראה המושקע של העוגה, בפועל לא מדובר בעוגה מורכבת להכנה.

הבסיס לעוגת הרכבת הן 2 עוגות שוקולד מאורכות ונמוכות שאופים בתבניות אינגליש קייק-
אנו הכנו עוגה בחושה וקלה שמכינים בצ'יק בקערה וללא מיקסר, ומתקבלת רכה, טעימה ובמתיקות די מעודנת.
העוגה גם נטולת אלרגנים נפוצים: היא אינה מכילה אגוזים, ניתן להכינה גם ללא מוצרי חלב, ואפשר לאפות אותה גם בגירסה ללא גלוטן.
(למי שרגיש לביצים או מחפש עוגה טבעונית, מצרפת לכם גם קישור לעוגה כזו בהערות שמעל למתכון).

עבור יצירת הרכבת כל עוגה נפרסת לכמה חלקים שהופכים לקטר ולקרונות שמצפים בציפוי שוקולד וממלאים בכל ממתק שאוהבים.
את עיצוב הרכבת הקפדנו ליצור באופן די פשוט ובסיסי, כדי שכל אחד מכם יוכל להכין אותה לבד בבית בלי הרבה הסתבכויות, גם אם אין לכם שום יכולות אפייה מוקדמות.
(לנוחיותכם בגוף המתכון גם תוכלו למצוא תמונה שממחישה במדויק את אופן החיתוך הרצוי של העוגות עבור עיצוב הרכבת).