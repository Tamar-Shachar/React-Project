כמה דברים לפני שמתחילים:
במקרה הכינותי מראש-
השבלולים שומרים על רכות וטעם טוב גם למחרת, אבל כמו כל מאפה שמרים ביתי הם יהיו מוצלחים ביותר ביום האפייה.
השבלולים נשמרים מעולה גם בהקפאה.
אפשר להכין את הרביכה עד יומיים לפני לישת הבצק ולשמור במקרר עד להכנה.
ניתן ללוש את הבצק לילה לפני האפייה ולהתפיח את ההתפחה הראשונה במקרר כשהקערה עטופה היטב בניילון נצמד.
דגשים עבור הכנת הבצק-
הקפידו לבשל את הרביכה ממש עד להסמכה טובה וללוש את הבצק היטב,
על מנת שלא יתקבל רך או דביק יתר על המידה ויקשה על תהליך עיצוב הבצק.
חיתוך לשבלולים-
עבור חיתוך השבלולים לפרוסות אפשר להיעזר בקלף נירוסטה, בגלגלת פיצה, או פשוט בסכין חדה,
אבל גם בשל הבצק הרך, השבלולים היפים ביותר מתקבלים על ידי שימוש בחוט תפירה, או בחוט דנטלי (נטול טעם!).
לשם כך פשוט מחליקים בעדינות חתיכה של חוט מתחת לרולדה, לאחר אוחזים בקצוות החוטים בעזרת שתי כפות הידיים,
וחותכים פרוסה מהרולדה בתנועת הצלבה (נשמע מסובך אבל קל מאוד להכנה כשהבצק מול העיניים).
מי שחושש להסתבך עם החיתוך, יכול גם קודם לפרוס את הבצק לרצועות אורך, ולאחר לגלגל אחת אחת לשבלול.
סינבון בציפוי גבינת שמנת-
אם מעדיפים את הגימור האמריקאי, אפשר לוותר על זיגוג סירופ הסוכר ולמרוח על שושני הקינמון ציפוי של גבינת שמנת לאחר האפייה.
לשם כך בזמן ההתפחה השניה של השבלולים מקרימים בקערת מערבל חשמלי 70 גרם גבינת שמנת 25% עם 50 גרם חמאה רכה,
חצי כפית תמצית וניל וקורט מלח במשך דקותיים לקרם רך.
מוסיפים 100 גרם אבקת סוכר בהדרגה ומערבלים לדקותיים נוספות לקרם בהיר ואוורירי.
שומרים בטמפרטורת החדר ומורחים את הציפוי על המאפה החם מיד בתום האפייה.
 
  שבלולי שמרים קינמון רכים במיוחד (סינבון)
החומרים ל-12-15 שבלולים בינוניים-גדולים:
לרביכה:
30 גרם (3 כפות) קמח
70 מ"ל (שליש כוס פחות כף) מים
70 מ"ל (שליש כוס פחות כף) חלב
לבצק שמרים:
500 גרם (שלוש כוסות וחצי ועוד כף) קמח
50 גרם (רבע כוס) סוכר
8 גרם (2 כפיות) שמרים יבשים או 20 גרם שמרים טריים
כפית ושליש מלח
1 ביצה L
1 חלמון L
190 מ"ל (שלושת רבעי כוס ועוד כף) חלב
80 גרם חמאה, רכה
למלית קינמון וסוכר חום
100 גרם חמאה, רכה מאוד מאוד
220 גרם (כוס דחוסה פחות כף וחצי) סוכר חום כהה
2 כפות קינמון טחון
1/3 כפית מלח
להברשה:
1 ביצה L
1 כף חלב
לסירופ סוכר:
120 מ"ל (חצי כוס) מים
100 גרם (חצי כוס) סוכר
אופן ההכנה:
לרביכה:
שופכים את הקמח לסיר קטן. יוצקים את המים פנימה בהדרגה תוך כדי טריפה רצופה עד שהקמח נמס לגמרי
(אם תוסיפו בבת אחת תקבלו גושים). מוסיפים פנימה את החלב ומערבבים.
מבשלים את התערובת על להבה בינונית-נמוכה לדקותיים, תוך טריפה רצופה במטרפה למניעת חריכת התערובת
ולמניעת גושים, עד שהתערובת הופכת סמיכה מאוד מאוד. מוסיפים לבשל לעוד כחצי דקה נוספת תוך טריפה רצופה,
עד שהתערובת כל כך סמיכה שכבר ממש צריך לנער קצת את המטרפה כדי שתיפול חזרה לסיר.
מעבירים מיד את התערובת לקערה קטנה, מכסים את פניה בניילון נצמד ומעבירים למקרר לשעה או יותר.
לבצק שמרים:
עוברים להכנת הבצק רק לאחר שהרביכה התקררה לגמרי.
בקערת מערבל חשמלי עם וו הלישה מערבבים קמח, סוכר ושמרים. מוסיפים מלח ומערבבים.
מוסיפים את הביצה, את החלמון ואת החלב בהדרגה תוך לישה קלה במהירות נמוכה.
מוסיפים את הרביכה שהכנו מראש ולשים קלות. מוסיפים את קוביות החמאה הרכה בהדרגה ומוסיפים ללוש כ-10 דקות נוספות
במהירות בינונית לבצק חלק, אלסטי וקצת דביק- אל תתפתו להוסיף לו קמח,
במידה והבצק מרגיש דביק ורך מדי בסוף הלישה ניתן להוסיף עוד כף-שתיים של קמח אבל לא מעבר.
מפזרים על הבצק טיפונת של קמח, מעצבים לכדור רך, מעבירים לקערה, מכסים במגבת נקייה או בניילון נצמד ומתפיחים עד להכפלת הנפח.
למלית קינמון וסוכר חום:
מערבבים בקערה את כל חומרי המלית בעזרת כף למלית רכה ואחידה. שומרים בטמפרטורת החדר.
לסירופ סוכר:
מבשלים יחד את המים והסוכר בסיר קטן, עד שהסוכר נמס והתערובת מגיעה לרתיחה.
ממשיכים לבשל את הסירופ תוך בעבוע לעוד כמה דקות נוספות להסמכה. מכבים להבה ומצננים היטב.
עיצוב הבצק:
מוציאים את האוויר מהבצק ומרדדים אותו על משטח מקומח קלות לעלה בערך בגודל של כ-40×48 ס"מ.
אם רוצים מיישרים את הבצק למלבן יפה על ידי חיתוך קצוות עודפים. משטחים על הבצק את המלית בשכבה דקה ואחידה,
כדאי להיעזר בספטולה או בקלף למריחה דקה ואחידה של המלית. בעת המריחה דואגים להשאיר דפנות ריקות של כ-2 ס"מ כדי להקל
על איטום הבצק. (במידה והמלית לא נמרחת כראוי, אפשר לחמם אותה ממש טיפונת במיקרוגל כדי שלא לקרוע את הבצק במריחה,
אבל היזהרו שלא תהפוך נוזלית מדי ובכל מקרה אל תשתמשו בה כשהיא חמה).
כדי להקל על החיתוך לפרוסות, אפשר בשלב הזה לפרוס את הבצק מצידו הרחב ל-12-15 פרוסות בעובי של כ-3-4 ס"מ,
ולאחר לגלגל כל רצועה לשבלול.
אפשרות נוספת היא לגלגל את הבצק מצידו הרחב לרולדה הדוקה, שמנמנה וארוכה ואז לפרוס.
אם הכנתם רולדה, לאחר הגלגול אפשר לסדר אותה קצת- לגלגל אותה עוד קצת על המשטח המעט מקומח ולעצב אותה
בעזרת כפות הידיים כדי לקבל רולדה בעובי כמה שיותר אחידה. מסמנים על הרולדה 12-15 פרוסות בעובי של כ-3.5 ס"מ
וחותכים אותה לפרוסות בעזרת חוט תפירה, בעזרת קלף נירוסטה או פשוט בעזרת סכין חדה.
מסדרים את הפרוסות במרווחים קלים בתבנית אפייה רחבה מרופדת בנייר אפייה-
תבנית תנור / תבנית עם שוליים גבוהים בגודל של כ-23×33 ס"מ / תבנית עם שוליים נמוכים בגודל של כ-30×40 ס"מ.
מכסים במגבת נקייה או בניילון נצמד רופף ומתפיחים עד להכפלת הנפח.
מחממים תנור ל-170 מעלות במצב טורבו. טורפים ביצה עם חלב ומברישים את הלחמניות בשכבה דקה
בעזרת מברשת אפייה. אופים 18-25 דקות להשחמה. מברישים את המאפים היטב בסירופ מיד כשיוצאים מהתנור. מצננים וזוללים.

