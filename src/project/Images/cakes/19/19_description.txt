אחרי מיליון עוגות גבינה בטעמים מטורפים, עם כל הבלאגן שקורה מסביב הפעם התחשק לנו קצת שקט.
עוגה גבינה קלאסית ונקייה, בלי מניירות, סיבוכים או קישוטים מפונפנים ובלי מאמץ, 
שאפשר לתקתק תוך חצי שעה ולהנות מפינוק מושלם וקטיפתי כבר בבוקר. עוגה נהדרת לסופי שבוע ונפלאה אפילו לפסח-
פס עוגת גבינת שמנת קלאסית ובחושה, עם תלוליות עדינות של קצפת מעל.

אז כן! העוגה הלבנה, המרשימה והכל כך המושלמת הזאת היא בסך הכל עוגת גבינה בחושה ומהירה
אבל קלות ההכנה שלה היא לגמרי ביחס הפוך לתוצאה-
עוגה במרקם קרמי, מעודן, עשיר וממכר שתענוג אמיתי לפתוח איתה את היום ולהתענג על כל ביס.

את תחתית העוגה מכינים מביסקוויטים מרוסקים לפירורים (או עוגיות יין/עוגיות מצה בפסח),
בתוספת חמאה מומסת שמשטחים על תחתית של תבנית אינגליש קייק.
לרוב עוגות גבינה דורשות כמות גדולה של ביצים, אך הפעם תצטרכו להיפרד מ-2 ביצים בלבד,
אותן פשוט מוסיפים לבלילת גבינה מהירה שבוחשים בכף, ללא שום צורך במיקסר.
כמו כל עוגת גבינה קלאסית וטובה, שידרגתי את העוגה בציפוי דק של שמנת חמוצה
שיוצקים על העוגה רבע שעה לפני תום האפייה ומעניק לעוגה חמצמצות מרעננת, אבל מי שרוצה יכול גם לוותר עליו.

מי שרוצה לשדרג את מראה העוגה מעבר, מוזמן לזלף מעל גם תלוליות של קצפת כמו בתמונה,
שמוסיפות לעוגה קלילות ועדינות נוספת ומעניקות לה מראה חגיגי יותר.
אם אין לכם מיקסר או שהעוגה מרגישה לכם מושחתת דיה, תוכלו גם לוותר על השלב הזה בהכנה.