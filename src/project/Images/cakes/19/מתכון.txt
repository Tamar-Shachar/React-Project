כמה דברים לפני שמתחילים:
נתקעתם בלי ביסקוויטים/עוגיות לפסח בבית?
אפשר גם לוותר על התחתית לגמרי ולהכין את העוגה בדיוק באותו האופן,
או מחוץ לפסח להכין תחתית אפויה של בצק פריך במקום (חצי כמות מהמתכון הזה)
במקרה הכינותי מראש-
העוגה נהדרת כשאוכלים אותה למחרת ההכנה אבל אפשר להכין אותה גם יומיים-שלושה מראש,
כמו כל עוגת גבינה כשהיא יושבת במקרר היא רק משתבחת.
גירסה ללא גלוטן-
לגירסה נטולת גלוטן ניתן להכין את העוגה עם ביסקוויטים ללא גלוטן לתחתית
הכנת העוגה בתבנית עגולה-
אפשר גם להכין את העוגה בתבנית עגולה 18-20 ס"מ,
או להכפיל את הכמויות לקבלת עוגה בתבנית 24 ס"מ.
במידה ומכינים עוגה גדולה בתבנית 24 ס"מ כדאי גם להוסיף לבלילה ביצה נוספת עד שתיים לקבלת עוגה גבוהה יותר.
זמן האפייה של העוגה צפוי להתארך לאזור השעה וחצי ומומלץ לצנן אותה לשעה בתנור כבוי בתום האפייה.
גיוונים בטעמים-
העוגה הכי טעימה כמו שהיא, אבל אם רוצים לגוון אפשר גם לשחק עם המתכון ולהוסיף טוויסטים על העוגה הקלאסית, כמו למשל-
-לצפות את העוגה בתותים פרוסים בעונה, בפירות יער או בפירות משומרים
-להחליף 40 גרם מכמות העוגיות בתחתית בפקאנים, באגוזי לוז, באגוזי מלך או בפיסטוקים
-להכין את התחתית עם ביסקוויט בטעם שוקולד במקום
-להמיר את גרידת הלימון ומיץ הלימון בעוגה בגרידת ומיץ תפוזים
-לוותר על ציפוי השמנת החמוצה והקצפת, ולצפות את העוגה בכל ציפוי אחר שאוהבים לאחר שהיא מתקררת לגמרי:
גנאש לבן או מריר, ממרח לוטוס, ציפוי קרמל מלוח, או ריבת חלב שמוסיפים לה טיפונת שמנת מתוקה לדילול
 
  פס עוגת גבינת שמנת קלאסית
החומרים:
לתחתית:
120 גרם ביסקוויטים, או עוגיות יין לפסח
20 גרם (2 כפות) סוכר דמררה
70 גרם חמאה
למלית גבינה:
450 גרם (2 גביעים) גבינת שמנת 16-25%
130 גרם (חצי כוס ועוד 3 כפות) סוכר
1 כפית מחית וניל או תמצית וניל טובה
1 כפית קליפת לימון מגוררת
1 כף מיץ לימון סחוט טרי
קורט מלח
20 גרם (2 כפות) קמח לבן / קורנפלור / קמח תפו"א
200 גרם (גביע) שמנת חמוצה
2 ביצים L , טרופות  (או 3 ביצים M)
לציפוי שמנת חמוצה:
200 מ"ל (גביע) שמנת חמוצה, בטמפרטורת החדר
20 גרם (2 כפות) סוכר
½ כפית תמצית וניל
לעיטור (לא חובה):
250 מ"ל (גביע) שמנת להקצפה
2 כפות אבקת סוכר
1 כפית אינסטנט פודינג וניל (לא חובה)
מעט קליפת לימון מגוררת, לעיטור
כלים:
תבנית אינגליש קייק או רינג 10×30 ס"מ
(אם משתמשים בחד"פ שהן צרות ונמוכות יותר אפשר גם 2 תבניות)
אופן ההכנה:
לתחתית:
מחממים תנור לחום 150 מעלות, לא בטורבו (כלומר- חום עליון ותחתון).
משמנים קלות את תחתית התבנית ומצמידים אליה רצועת נייר אפייה בגודל התחתית.
טוחנים במעבד מזון ביסקוויטים עם סוכר דמררה לפירורים דקים ככל הניתן,
למי שאין מעבד מזון יכול גם להכניס את הביסקוויטים לשקית ניילון, לקשור אותה ולרסק את הביסקוויטים
בעזרת מערוך לפירורים דקים. ממיסים את החמאה במיקרוגל או על הכיריים,
מוסיפים את החמאה החמה מיד פנימה ומעבדים לפירורים לחים.
מעבירים לתבנית ומהדקים היטב לתחתית בעזרת תחתית של כוס. מעבירים בינתיים למקרר עד שהמלית תהיה מוכנה.
למלית גבינה:
מערבבים בקערה גדולה גבינת שמנת עם סוכר, וניל, גרידת ומיץ לימון, מלח וקמח או קורנפלור/קמח תפו"א מנופה.
מוסיפים את השמנת החמוצה ומערבבים. מוסיפים את הביצים בהדרגה ומערבבים לתערובת חלקה.
יוצקים את הבלילה על התחתית ואופים 55-65 דקות, עד שהעוגה נראית יציבה
ומראה סימני תפיחה קלים בדפנות אך עדיין קצת רוטטת במרכז.
(העוגה נשארת באותו הגובה במהלך האפייה ולא אמורה לתפוח וזה בסדר, רק לקראת סוף האפייה
כשהעוגה מוכנה היא תראה סימני תפיחה קלים בדפנות).
לציפוי שמנת חמוצה:
כשהעוגה מוכנה מערבבים יחד את חומרי הציפוי, יוצקים מיד על העוגה החמה ומשטחים בזריזות.
אופים לרבע שעה נוספת.
מכבים את התנור, ומניחים לעוגה להצטנן בתוכו לחצי שעה. פותחים קצת את דלת התנור
ומניחים לעוגה להצטנן לרבע שעה נוספת. מעבירים למקרר לכמה שעות עד לילה.
לעיטור (לא חובה):
אם רוצים לחלץ את העוגה מהתבנית מעבירים בשלב זה סכין בצמוד לדפנות,
הופכים את העוגה החוצה בעדינות רבה ומקלפים מהתחתית את נייר האפייה.
מקציפים במערבל חשמלי את השמנת עם אבקת סוכר ופודינג לקצפת יציבה,
מעבירים לשקית זילוף עם צנתר חלק בגודל של 1-1.5 ס"מ ומעטרים את העוגה בתלוליות קצפת.
מפזרים מעל מעט גרידת לימון לעיטור. מוציאים את העוגה לטמפרטורת החדר קצת לפני שאוכלים.

