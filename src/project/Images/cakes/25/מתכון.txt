כמה דברים לפני שמתחילים:
התפחת הבצק-
שימו לב שאת בצק השמרים העשיר יש להכין לילה מראש ולהתפיח במקרר, אז תכננו זמנים.
שידרוג הצימוקים-
הצימוקים שלכם מרגישים מעט עייפים ולא מספיק עסיסיים ורכים?
השרו אותם שעה לפני ההכנה במים חמים, אפשר גם בתוספת כמה כפות רום ולאחר סננו מנוזלים. בדרך זו הצימוקים מתרככים מאוד והוופכים רכים, עסיסיים וטעימים.
אפו את העוגה ביום ההגשה-
כמו כל עוגת שמרים גם זו במיטבה ביום ההכנה, ולטעם מירבי כדאי לאפות אותה ביום האכילה.
 
  כתר בריוש במלית גבינה
החומרים:
לבצק:
500 גרם (3 כוסות וחצי ועוד כף) קמח
10 גרם שמרים יבשים, או 30 גר' שמרים טריים
100 גרם (חצי כוס) סוכר
1 כפית שטוחה מלח
קליפה מגוררת מחצי לימון
3 ביצים גדולות
1 כפית תמצית וניל
100 מ"ל (חצי כוס פחות 2 כפות) חלב
160 גרם חמאה, רכה
למלית:
200 גרם (חבילה) גבינה כחושה לאפייה 3-5%  (טבורוג או טוב טעם)
225 גרם (גביע) גבינת שמנת 25-30%
1 ביצה
1 חלמון
80 גרם (חצי כוס פחות כף) סוכר
גרגירים ממקל וניל, או 2 כפיות תמצית וניל
קליפה מגוררת מחצי לימון
70 גרם (חצי כוס) צימוקים
2 כפות סולת (לא חובה)
לציפוי:
1 ביצה
1 כפית חלב
סוכר גבישי, לעיטור (לא חובה)
2 כפות דבש
2 כפות מים חמים
כלים:
תבנית 26-28 ס"מ, או 2 תבניות 18-20 ס"מ
אופן ההכנה:
לבצק:
בקערת מערבל חשמלי עם וו הלישה, מערבבים קמח, שמרים וסוכר. מוסיפים מלח, קליפת לימון, ביצים ותמצית וניל ולשים קלות. יוצקים את החלב בהדרגה תוך לישה עד לקבלת בצק. מוסיפים קוביות חמאה רכה בהדרגה תוך לישה, מוסיפים ללוש 10-12 דקות נוספות לבצק אלסטי ורך. מעבירים לקערה, עוטפים היטב בניילון נצמד, ומעבירים לקירור למשך הלילה. הבצק לא יכפיל את נפחו וזה בסדר. מחלקים את הבצק לשני חלקים. שומרים מחצית מהבצק בינתיים בצד, מכוסה, ואת היתרה מחלקים ל-3 חלקים נוספים. מגלגלים את כל אחד משלושת החלקים על משטח עבודה גדול לרצועות בצק דקות וארוכות בידיים משומנות, כמו שיוצרים רצועות לחלה.כל רצועה צריכה להגיע בערך לאורך של 75-80 ס"מ. בשל אורך הרצועות, במידה והבצק מתעייף קצת ועושה שרירים באמצע הדרך, מכסים אותו במגבת נקייה ונותנים לו לנוח ל-10 דקות. קולעים משלושת הרצועות צמה יפה והדוקה. בימים חמים במידה והבצק התחמם מדי בשלב זה ומקשה על הקליעה, ניתן להניח את הרצועות בעדינות על תבנית ולהעביר כשהן מכוסות לקירור ואפילו להקפאה קצרה כך שישובו לסורן. כשהצמה מוכנה,משטחים את מחצית הבצק ששמרנו בצד על תחתית התבנית, ומסדרים את הצמה סביב ליצירת מסגרת. מכסים ומתפיחים לשעה-שעתיים.
למלית:
מחממים תנור ל-180 מעלות. מערבבים יחד את כל חומרי המלית. מנקבים מעט את תחתית הבצק במזלג להוצאת אוויר. טורפים ביצה עם כפית חלב ומברישים את צמת השמרים בעזרת מברשת אפייה, אם רוצים מפזרים מעט סוכר גבישי. ממלאים את הגומה במרכז המאפה במלית הגבינה. אופים במשך 40-45 דקות לצבע שחום יפה. בתום האפייה ממיסים את הדבש ב-2 כפות מים חמים, ומברישים את המאפה.
 

