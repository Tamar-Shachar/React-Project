כמה דברים לפני שמתחילים:
צילומי הכנת המתכון–
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש-
ניתן להכין את העוגות יום קודם ולשמור בקופסה אטומה במקרר (עדיף לצפות ביום ההגשה אבל לא חובה).
ניתן להכין את הדונאטס גם זמן יותר מראש (אפילו שבוע-שבועיים קודם) ולשמור במקפיא לפני ציפוי.
גירסת פרווה-
לגירסת פרווה ניתן להמיר את השמנת החמוצה ואת החלב ב- 250 מ"ל מעדן סויה בטעם וניל ולהפחית כף מכמות הסוכר במתכון,
או להשתמש בסה"כ 240 מ"ל קרם קוקוס במקום השמנת והחלב גם יחד.
גירסה ללא גלוטן / בכשרות לפסח–
לגירסה נטולת גלוטן או כשרה לפסח ניתן להמיר את הקמח במתכון לקמח ללא גלוטן כמו קמח תמי או קמח כרגיל
(לפסח השתמשו בקמח לל"ג כשל"פ).
 דונאטס עוגת וניל אפויים
החומרים לכ-22-30 דונאטס בינוניים:
לעוגות וניל רכות:
330 גרם (2 כוסות ושליש) קמח
½ 1 כפיות אבקת אפייה
¼  כפית סודה לשתייה
140 גרם (שלושת רבעי כוס פחות כף) סוכר
קורט יפה מלח
200 גרם (גביע) שמנת חמוצה
60 מ"ל (רבע כוס) חלב
120 מ"ל (חצי כוס) שמן חמניות או קנולה
2 ביצים L
20 גרם (כף שטוחה) דבש (או- עוד סוכר במקום)
1 כפית תמצית וניל

לציפוי שוקולד (כמות שמספיקה לכמחצית מהעוגות):
200 גרם שוקולד חלב / לבן / מריר, קצוץ
2-3 כפיות שמן
סוכריות צבעוניות, לעיטור
לזיגוג אבקת סוכר (כמות שמספיקה למחצית מהעוגות):
200 גרם אבקת סוכר, מנופה
5-10 כפיות מים
מעט צבע מאכל (לא חובה)
סוכריות צבעוניות, לעיטור
כלים:
תבנית שקעים דונאטס (סיליקון או מתכת)
אופן ההכנה:
לעוגות וניל רכות:
1. מחממים תנור ל-170 מעלות בחום עליון ותחתון. מערבבים בקערה גדולה קמח, אבקת אפייה, סודה לשתייה, סוכר ומלח.
יוצרים במרכז הקערה גומה, מוסיפים פנימה שמנת חמוצה, חלב, שמן, ביצים, דבש ותמצית וניל
ומערבבים במטרפה רק עד לבלילה אחידה וסמיכה מאוד (במידת הצורך אפשר להוסיף כף-שתיים של חלב).
2.ממלאים שקעים משומנים בתבנית דונאטס עד כ-2/3 מגובה השקע (הכייייי קל להיעזר בשקית זילוף, אין צורך בצנתר),
ואופים בתנור 16-20 דקות עד שהעוגות מזהיבות קלות, מעט תופחות ויציבות למגע.
הקפידו שלא לאפות את הדונאטס יתר על המידה כדי שלא יתייבשו. את יתרת הבלילה שומרים בינתיים במקרר.
3.מצננים את העוגות בתבנית, מחלצים בעדינות ומעבירים לרשת צינון לצינון מלא.
חוזרים על הפעולה שוב עד לתום הבלילה. שומרים את העוגות בקופסה אטומה עד לציפוי.
במידה והחור במרכז הדונאטס מעט נסתם מהבלילה, לא להיבהל- תוכלו פשוט לקרוץ אותו החוצה בעזרת חלקו האחורי של צנתר,
חותכן בגודל דומה או פשוט בעזרת סכין- אבל עשו זאת רגע לפני ציפוי העוגות, כדי שהעוגות לא יתייבשו.
לציפוי שוקולד:
4. מכינים בהישג יד תבנית גדולה מרופדת בנייר אפייה, ושמים בהישג יד את הסוכריות הצבעוניות לעיטור.
ממיסים במיקרוגל או על בן מארי את השוקולד הקצוץ. מוסיפים שמן לפי הצורך ומערבבים לציפוי מעט דליל ונוח לטבילה.
5.טובלים את חלקן העליון של מחצית מהעוגות בציפוי, מניחים על התבנית ומעטרים בסוכריות צבעוניות. מעבירים לקירור קצר להתייצבות הציפוי.
לזיגוג אבקת סוכר:
6. מעבירים את אבקת הסוכר לקערה (תדאגו שהיא מנופה וללא גושים, כי הגושים ישארו בציפוי).
מטפטפים פנימה מים בהדרגה תוך עירבוב לזיגוג סמיך אך נוזלי מספיק לציפוי. אם רוצים מערבבים פנימה מעט צבע מאכל בגוון הרצוי.
(דאגו שהציפוי לא יהיה דליל מדי כדי שלא יתקבל גוון שקוף, במידת הצורך אפשר להוסיף לו עוד אבקת סוכר להסמכה, או מעט מים לדילול קל).
7. טובלים את חלקן העליון של יתרת העוגות בציפוי, מניחים על התבנית ומעטרים בסוכריות צבעוניות.
מעבירים לקירור קצר להתייצבות הציפוי. שומרים את העוגות בקופסה אטומה במקרר, מוציאים לטמפרטורת החדר חצי שעה-שעה לפני ההגשה.

