אז זה הזמן ל- דונאטס עוגת וניל אפויים!
עוגות וניל רכות מבלילה בחושה שמכינים בצ'יק ללא צורך במיקסר,
שמצפים בכל ציפוי שאוהבים לקבלת מראה משמח וצבעוני של דונאטס.
 עשויות מבלילה מהירה של עוגת וניל רכה ובחושה במתיקות מעודנת, שפשוט מערבבים בקערה ואופים בתבנית דונאטס.
את עוגות הדונאטס המוכנות טובלים לציפוי בשוקולד מומס מכל סוג שאוהבים,
או מכינים זיגוג מהיר של אבקת סוכר מומסת במעט מים שגם ניתן לצבוע בצבעים עליזים ולהוסיף תמציות טעם אם רוצים,
וכמובן- מעטרים בסוכריות צבעוניות לפי החשק והדימיון.

אז כן, שלא תטעו- בשורה התחתונה מדובר בסוג של קאפקייקס,
ושום דבר לא ישתווה לדונאטס אמיתי מבצק שמרים שמנמן ומטוגן, אבל הן טעימות בפני עצמו ומשמחות כל ילד ומבוגר.

ניתן גם להכין אותן גם בגירסה ללא גלוטן וללא לקטוז בעת הצורך כך שהן יהיו פיתרון מצוין לאלרגנים, ואפילו לפסח.
הן יהיו נהדרות כנשנוש מפנק לכל המשפחה, יתאימו מאוד לכיבוד בימי הולדת, להכנה עם ילדים בחופשות, לשילוב במשלוחי מנות,
לכיבוד במסיבות סוף שנה לימי הולדת בבית הספר ובגנים, וגם כמתנות סוף שנה כשהן ארוזות בשקית צלופן עם סרט צבעוני.