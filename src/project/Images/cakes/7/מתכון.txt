כמה דברים לפני שמתחילים:
במקרה הכינותי מראש-
ניתן גם להכין את העוגה שבוע-שבועיים מראש, לשמור במקפיא ולהפשיר במקרר לילה עד יממה לפני ההגשה.
חילוץ העוגה מהתבנית-
למי שמעוניין לחלץ את העוגה מהתבנית, מומלץ לרפד את דפנות התבנית ברצועת שקף
אותה ניתן להסיר לאחר הקפאה ולקבל עוגה בעלת דפנות יפות וחלקות.
ללא גלוטן/בכשרות לפסח-
אפשר להכין את העוגה עם התחתית הזו ולהשתמש בביסקוויטים ללא גלוטן לקבלת עוגה שתתאים גם לצליאקים,
או עם עוגיות יין לפסח לקבלת עוגה כשרה לפסח.
קרם ללא ג'לטין-
לפני שתשאלו- קרם השמנת במתכון מתאים בצורה מושלמת לעוגה, אבל אבל למי שחושש מאוד משימוש בג'לטין ומאוד רוצה להכין את העוגה,
יכול גם להמיר את קרם השמנת בקרם מסקרפונה מוקצף, כמו למשל הקרם בעוגה הזאת. כ-2/3 מכמות הקרם אמורה להספיק.
הדובדבנים עבור העוגה-
המתכון דורש צנצנת גדולה של דובדבני אמרנה (240 גרם אחרי הסינון מהסירופ).
ניתן לרכוש את דובדבני האמרנה בחנויות מתמחות למוצרי אפייה, במעדניות, או במחיר משתלם דרך אתר היבואן בארץ- רסטרטו

חשוב לומר-
המתכון נכתב עבור רסטרטו, במסגרת חוברת מתכוני אמרנה של פאברי
 
  עוגת מוס היער השחור (ללא אפייה)
החומרים:
לתחתית:
175 גרם עוגיות סנדוויץ' שוקולדיות (דוגמת אוראו)
40 גרם חמאה
קורט מלח
לקרם שוקולד מריר:
500 מ"ל (2 גביעים) שמנת להקצפה 38%
200 גרם שוקולד מריר, קצוץ  (מומלץ באזור 54%)
לקרם שמנת ואמרנה:
5 גרם (כפית) ג'לטין
30 מ"ל (2 כפות) מים קרים
150 גרם שוקולד לבן, קצוץ
225 גרם (גביע) גבינת שמנת
120 מ"ל (חצי כוס) שמנת חמוצה
1 כפית תמצית וניל
250 מ"ל (גביע) שמנת להקצפה 38%
50 גרם (חצי כוס פחות כף) אבקת סוכר
200 גרם דובדבני אמרנה, מסוננים מהסירופ (משקל לאחר סינון)
לעיטור:
250 מ"ל (גביע) שמנת להקצפה 38%
30 גרם (רבע כוס) אבקת סוכר
30 גרם שוקולד מריר, מגורר בקולפן
40 גרם דובדבני אמרנה, מהסירופ (משקל לאחר סינון)
כלים:
תבנית עגולה 22-24 ס"מ
(העוגה בתמונה צולמה בתבנית 22, ב-24 היא תתקבל מעט יותר נמוכה)
אופן ההכנה:
לקרם שוקולד מריר:
מתחילים בהכנת הקרם כחצי יום עד לילה לפני הרכבת העוגה.
ממיסים במיקרוגל או על בן מארי גביע אחד מתוך כמות השמנת להקצפה, יחד עם שוקולד מריר קצוץ.
מערבבים לתערובת חלקה, מכסים ומעבירים לקירור ל-6 שעות לפחות ורצוי למשך הלילה.
לתחתית:
טוחנים במעבד מזון את עוגיות השוקולד לפירורים דקים. ממיסים חמאה ומוסיפים פנימה.
מוסיפים גם מלח, מערבבים לפירורים לחים ומהדקים את התערובת לתחתית תבנית 22-24 ס"מ מרופדת בנייר אפייה.
מקציפים קלות לריכוך את קרם השוקולד המריר הקר בקערת מערבל חשמלי עם וו הקצפה,
יוצקים פנימה בהדרגה את גביע השמנת הנוסף תוך כדי הקצפה, ומקציפים היטב היטב עד לקבלת קרם שוקולדי סמיך ויציב.
(קחו בחשבון שההקצפה תארך יותר מאשר הקצפת שמנת מתוקה, הקפידו להקציף מספיק על מנת לקבל קרם יציב.)
משטחים את קרם השוקולד על גבי תחתית פירורי השוקולד בשכבה ישרה.
שוטפים ומייבשים את קערת המערבל וממשיכים לשכבת הקרם האחרונה.
בזמן ההכנה אפשר להעביר את העוגה בינתיים למקרר.
לקרם שמנת ואמרנה:
מערבבים בקערה קטנה את הג'לטין עם המים הקרים, מניחים לשבת ולספוח את הנוזלים ל-5-10 דקות.
בינתיים ממיסים את השוקולד הלבן במיקרוגל או על בן מארי.
מערבבים בקערה גדולה גבינת שמנת עם שמנת חמוצה ותמצית וניל.
מוסיפים פנימה את השוקולד הלבן המומס וטורפים מיד במטרפה לתערובת חלקה.
ממיסים את הג'לטין המושרה במים (15 שניות במיקרוגל), מערבבים אותו בכפית לתערובת חלקה.
מוסיפים לג'לטין 2-3 כפות מתערובת הגבינה וטורפים במהירות לתערובת חלקה.
כעת מוסיפים את תערובת הג'לטין לתערובת הגבינה וטורפים מיד כך שמתפזר ונטמע בקרם.
(בדרך זו עשינו בעצם השוואת טמפרטורת ומנענו מהג'לטין המומס מליצור לנו גושים בתוך קרם הגבינה).
לסיום מקציפים במערבל חשמלי שמנת להקצפה עם אבקת סוכר לקצפת יציבה אך רכה ומקפלים לתוך הקרם.
מוסיפים את דובדבני האמרנה ומקפלים קלות רק כך שיתפזרו בתוך הקרם.
משטחים את הקרם על גבי קרם השוקולד בתבנית ומקפיאים ל-6 שעות או למשך הלילה.
אם רוצים מחלצים לאחר מכן את העוגה מהתבנית בעודה קפואה.
לעיטור:
מקציפים במערבל חשמלי שמנת להקצפה עם אבקת סוכר לקצפת יציבה,
מעבירים לשקית זילוף עם צנתר משונן ומעטרים את העוגה סביב בזילופי קצפת גדולים.
מפזרים במרכז העוגה שוקולד מגורר גס (פשוט מגררים מטבלת שוקולד בעזרת קולפן).
מעבירים את העוגה למקרר להפשרה כ-5 שעות ומגישים.

