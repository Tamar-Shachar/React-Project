כמה דברים לפני שמתחילים:
במקרה הכינותי מראש-
כמו כל עוגות הגבינה, גם עוגה זו משתבחת מאוד לאחר ישיבה של יומיים במקרר מתום ההכנה,
לכן מומלץ להכין אותה מראש ולשמור אותה כשהיא מכוסה ליומיים עמוק במקרר עד לאכילה.
קוביות העוגה גם טעימות מאוד כשהן חצי קפואות ומקבלות מרקם מעט גלידתי.
לא אוהבים קפה?
תוכלו גם להמיר את הקפה ב-80 גרם שוקולד מריר מומס עם 50 מ"ל חלב.
ניתן גם פשוט להוסיף לקפה כפית עד שתי כפיות של קקאו מנופה לקבלת טעם של קפה-שוקולד.
חובבי שוקולד אמיתיים?
לא יכולים לוותר על שוקולד אמיתית בעוגת הגבינה שלכם? אוהבים את העוגות שלכם מושחתות במיוחד? תוכלו גם לשדרג את העוגה בתוספת של גנאש שוקולד מריר מעל.
חשוב לומר-
המתכון נכתב עבור תנובה במסגרת פרויקט מתכוני שבועות
 
  קוביות עוגת גבינה, קרם עוגיות ומוקה
החומרים:
לבסיס עוגיות שוקולד:
175 גרם עוגיות אוראו
40 גרם חמאת תנובה
קורט מלח
לעוגת גבינה, קרם עוגיות ומוקה:
450 גרם (2 גביעים) גבינת שמנת נפוליאון תנובה 25%
250 גרם (גביע) גבינת מסקרפונה, השף הלבן
200 גרם (גביע) שמנת חמוצה תנובה 15%
200 גרם (כוס) סוכר
20 גרם (2 כפות מלאות) קורנפלור
1 כפית תמצית וניל
קורט מלח
3 ביצים L
1 כף קפה נמס מגורען
90 גרם עוגיות אוראו
כלים:
תבנית מרובעת 20×20 ס"מ / תבנית מלבנית של 24×17 ס"מ
(אפשר לשנות תבנית לכל גודל שתרצו בעזרת מחשבון ההמרה)
אופן ההכנה:
לבסיס עוגיות שוקולד:
מחממים תנור לחום 160 מעלות (לא בטורבו).
טוחנים במעבד מזון את האוראו לפירורים דקים ככל הניתן.
ממיסים את החמאה, מוסיפים אותה לפירורי העוגיות יחד עם קורט מלח ומעבדים לפירורים לחים.
מהדקים את התערובת לתחתית תבנית מרובעת 20×20 ס"מ בעזרת כף, מעבירים בינתיים למקרר.
לעוגת גבינה, קרם עוגיות ומוקה:
מערבבים בקערה גדולה את גבינת השמנת עם מסקרפונה, שמנת חמוצה, סוכר, קורנפלור, תמצית וניל וקורט מלח. מוסיפים את הביצים, אחת בכל פעם תוך עירבוב לתערובת חלקה.
ממיסים את הקפה בכף של מים רותחים, מניחים בצד לצינון.
קוצצים דק בעזרת סכין או טוחנים גס במעבד מזון את האוראו, שומרים בצד.
מחלקים את בלילת העוגה בין 3 קערות ל-3 חלקים כמה שיותר שווים (אתם לא חייבים להיות מדוייקים, אבל כמה שיהיה יותר מדויק- כך השכבות יתקבלו שוות יותר בעוביין, אם אתם משקיענים ופרפקציוניסטים במיוחד אפשר לשקול).
יוצקים שליש מהתערובת לתבנית על תחתית עוגיות ומכניסים לתנור לאפייה של 20 דקות, עד שהעוגה יחסית אפויה למראה בעיקר בדפנות.
כמה דקות לפני ששכבת העוגה שבתנור כמעט מוכנה, מערבבים את הקפה המומס לתוך חלקה השני של בלילת הגבינה (ניתן לשדרג בתוספת כפית יפה של קקאו לקבלת טעם קצת שוקולדי). רגע לפני שדפנות העוגה מתחילים לתפוח מוציאים לרגע את תבנית העוגה מהתנור (אל חשש, לא יקרה לה כלום), ויוצקים את בלילת הקפה בעדינות בעזרת מצקת על גבי העוגה. מחזירים לתנור לאפייה נוספת של 15-20 דקות, כך שהעוגה אפויה למראה באותו האופן.
כמה דקות לפני ששכבת העוגה שבתנור כמעט מוכנה, מערבבים את פירורי העוגיות לתוך יתרת הבלילה (אל תערבבו אותן פנימה מראש). מוציאים לרגע את תבנית העוגה מהתנור, ויוצקים את בלילת העוגיות בעדינות על גבי העוגה. מחזירים לתנור לאפייה נוספת של 15-20 דקות, כך שהעוגה אפויה למראה באותו האופן.
במידה ודפנות העוגה קצת מתרוממים מעלה בכל שלב של האפייה זה בסדר, העוגה תאבד גובה בהמשך כשתצטנן והדפנות ירדו בחזרה).
מכבים את התנור ומניחים לעוגה להצטנן בפנים במשך חצי שעה בדלת מעט פתוחה (בזמן הצינון היא אמורה לרדת קצת ולחזור לגובה הבלילה המקורי). מעבירים את העוגה לצינון מלא בטמפרטורת החדר ולאחר למקרר לכמה שעות או יותר לקירור ולהתייצבות מלאה. חותכים את העוגה לקוביות, שומרים בקופסה אטומה במקרר.
 

