כמה דברים לפני שמתחילים:
צילומי הכנת העוגה-
תוכלו גם למצוא את צילומי הכנת העוגה שלב אחר שלב אצלי באינסטגרם
במקרה הכינותי מראש-
ניתן להכין את העוגה מראש ולשמור במקפיא כשהיא עטופה היטב.
במידה והעוגה דורשת שינוע ארוך בערב החג אפשר לשנע אותה קפואה לגמרי או קפואה למחצה.
ניתן להכין את בסיסי העוגה יום לפני ההרכבה ולשמור בטמפרטורת החדר כשהם מכוסים היטב.
ניתן להרכיב את העוגה יום-יומיים לפני האכילה ולשמור במקרר כשהיא מכוסה,
במידה ולחוצים בזמן אין בעיה גם להכין אותה ביום ההגשה-
כדאי רק לתת לה להתקרר במקרר לכמה שעות לאחר ההרכבה להתייצבות הקרם.
סף המתיקות-
קחו בחשבון שרמת המתיקות בעוגה מאוזנת והקרם לא מתקבל מתוק מאוד.
חובבי מתיקות יכולים להוסיף עד כ-3 כפות אבקת סוכר לקרם.
ללא גלוטן-
ניתן להכין את העוגה בגירסה ללא גלוטן בהמרת כמות הקמח במתכון בקמח ללא גלוטן במשקל שווה, דוגמת קמח תמי או קמח כרגיל.
חשוב לומר-
הפרסום בשיתוף תנובה ונכתב במסגרת פרויקט מתכוני שבועות
  עוגת פחזניה במילוי קרם מסקרפונה (קרפטקה)
החומרים:
לבצק רבוך:
120 מ"ל (חצי כוס) מים
120 מ"ל (חצי כוס) חלב
120 גרם חמאה
15 גרם (כף וחצי) סוכר
1/2 כפית מלח
140 גרם (כוס) קמח
1/2 כפית אבקת אפייה
4 ביצים L (או- 5 ביצים M)
לקרם מסקרפונה וניל:
500 גרם (2 גביעים) גבינת מסקרפונה COLLECTION
130 גרם (כוס ועוד כף) אבקת סוכר, מנופה
2 כפיות מחית או תמצית וניל
360 מ"ל (כוס וחצי) שמנת להקצפה 38% השף הלבן
225 גרם (גביע) גבינת שמנת נפוליאון 25%
10 גרם (כף) אינסטנט פודינג וניל (לא חובה)
לעיטור:
אבקת סוכר
לרוטב שוקולד (לא חובה אך משדרג):
160 מ"ל (שני שליש כוס) שמנת להקצפה 38% השף הלבן
50 גרם שוקולד מריר, קצוץ
50 גרם שוקולד חלב, קצוץ (או- עוד שוקולד מריר)
כלים:
תבנית 24 ס"מ, משומנת ומרופדת בתחתיתה בנייר אפייה
(ואם יש 2 תבניות באותו הגודל – עוד יותר טוב. אפשר גם 2 תבניות חד פעמיות.)
אופן ההכנה:
לבצק רבוך:
1. מחממים תנור ל-180 מעלות במצב טורבו. בסיר בינוני-קטן מבשלים מים, חלב, חמאה, סוכר ומלח, עד שהחמאה נמסה והתערובת מגיעה לרתיחה חזקה.
2. מוסיפים את הקמח כשהוא מעורבב עם אבקת האפייה בבת אחת ומערבבים לבצק אחיד שנפרד מדפנות הסיר (רצוי בכף עץ- פשוט כי זה חם).
מבשלים על להבה בינונית לעוד דקותיים תוך עירבוב ומעיכה קלה של הבצק, רק על מנת שעוד קצת נוזלים יתאדו מהבצק-
בשלב זה הבצק עלול להידבק מעט לתחתית הסיר וזה בסדר.
3. מעבירים את הבצק החם לקערת מערבל חשמלי עם וו גיטרה, ולשים במהירות נמוכה 4-5 דקות עד שהבצק אינו חם למגע
(מי שרוצה יכול במקום פשוט להעביר אותו לקערה גדולה, ולתת לו להצטנן תוך עירבוב ידני מדי פעם).
4. כשהמערבל החשמלי עובד במהירות נמוכה, מוסיפים לתוכו ביצה טרופה בכל פעם ומערבלים עד שהביצה נטמעת לגמרי,
במקרה הצורך מנקים בין לבין את דפנות הקערה בעזרת מרית. לאחר תוספת של שתי הביצים הראשונות יתחיל להיווצר בצק סמיך ומעט דביק.
לאחר תוספת של כל אחת מהביצים האחרונות, הבצק עלול להתפרק לרגע לגושים אך לאחר עירבול הוא יתאחד בחזרה.
5. לאחר שהוספנו את כל הביצים ונוצר בצק אחיד- מערבלים את הבצק לעוד 2-3 דקות נוספות במהירות בינונית, לבצק חלק, מבריק ודביק.
לאפייה:
6. במידה ויש לכם 2 תבניות 24 ס"מ- מחלקים את הבצק בין שתיהן, ומשטחים לשכבה ישרה- הבצק דביק מאוד וזה בסדר.
במידה ועובדים רק עם תבנית אחת- פשוט משטחים בינתיים כמחצית מכמות הבצק בתבנית, ואת השאר שומרים בינתיים בצד או במקרר עד שהתבנית תתפנה.
7. אופים את בסיסי העוגה 20-30 דקות (שתי התבניות יחד או כל אחת לבד, לבחירתכם), עד שהבצק תפוח ושחום מאוד ונוצרים בו מכתשים וגבעות
(כן, זה חלק מהיופי!) מכבים את התנור ומשאירים את בסיסי העוגה להצטנן בפנים 5 דקות עם דלת מעט פתוחה.
מוציאים לצינון מלא בטמפרטורת החדר, העוגה תרד מעט בגובהה וזה בסדר.
במידה והעוגה פיתחה בקע או סדק במרכז זה ממש לא נורא- אין בעיה ליישר ולמעוך אותו מעט בעזרת כף היד.
מעבירים סכין חדה ודקה בצמוד לדפנות התבנית כדי לשחרר אותה מהתבנית.
לקרם מסקרפונה וניל:
8. עוברים להכנת הקרם רק לאחר שבסיסי העוגה מוכנים ויציבים. מקציפים במערבל חשמלי מסקרפונה עם אבקת סוכר ותמצית וניל
הקצפה קצרה רק עד לריכוך קל. מוסיפים את השמנת המתוקה בזרם דק תוך כדי הקצפה וממשיכים להקציף עד לקבלת קרם יציב מאוד.
(הקפידו שלא להקציף את הקרם יתר על המידה כדי שלא יתפרק, ההקצפה עלולה להיות מהירה יותר בגלל המסקרפונה).
9. מוסיפים את גבינת השמנת ואת האינסטנט פודינג ומקציפים לרגע קצר רק עד להטמעה.
10. בוחרים את אחד מבסיסי העוגה ומניחים אותו על צלחת הגשה (כדאי לבחור את הבסיס הפחות יפה לתחתית, במידת הצורך אפשר
לשטח ולמעוך אותו מעט כדי להחליק בקעים). משטחים מעל את קרם המסקרפונה ומחליקים למעלה ומהצדדים לשכבה ישרה
(אפשר להרכיב בתבנית אם מעדיפים, אבל ככה לדעתי קל יותר להחליק את הדפנות ולקבל תוצאה יותר יפה).
מניחים את בסיס העוגה השני על גבי הקרם. מעבירים להקפאה לכשעתיים וחצי-שלוש, או לקירור ל-4-5 שעות להתייצבות הקרם כשהעוגה מכוסה.
שומרים את העוגה בקופסה אטומה במקרר.
11. לפני ההגשה מנפים על העוגה אבקת סוכר, פורסים את העוגה בעדינות בעזרת סכין משוננת או סכין לחם.
אם רוצים מגישים עם רוטב שוקולד שמכינים מראש בצד לשידרוג.
לרוטב שוקולד (לא חובה אך משדרג):
12. ממיסים יחד במיקרוגל או על בן מארי את כל חומרי הרוטב. שומרים בינתיים במקרר. מחממים כך שיהפוך לנוזלי לגמרי קצת לפני ההגשה, מצננים.

