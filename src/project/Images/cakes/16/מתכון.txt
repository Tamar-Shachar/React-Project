 כמה דברים לפני שמתחילים:
צילומי הכנת המתכון–
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש-
העוגה נשמרת במקרר למשך כ-5 ימים ואף משתבחת יום-יומיים למחרת ההכנה.
ניתן גם להקפיא את העוגה כולל הציפוי בקופסה אטומה, ולהפשיר בטמפרטורת החדר לקראת האכילה.
את הגנאש לציפוי העוגה ניתן להכין עד כמה ימים לפני הכנת העוגה עצמה ולשמור במקרר עד להרכבה.
ציפוי העוגה-
לעוגה ציפוי כפול המשדרג אותה- שכבת גנאש שוקולד לבן-וניל רכה,
וציפוי שוקולד מומס עם שקדים גרוסים, שהוא קצת יותר דקיק וקראנצ'י, ומעניק לעוגה מראה אלגנטי.
מי שזה עבורו יותר מדי, יכול לוותר על ציפוי השוקולד-שקדים, ולהסתפק בגנאש בלבד.
גירסה ללא גלוטן–
לגירסה נטולת גלוטן ניתן להמיר את הקמח במתכון לקמח ללא גלוטן בכמות שווה, כמו קמח "תמי" או קמח "כרגיל".
חשוב לומר–
המתכון נכתב עבור "עלית", במסגרת השקת מטבעות השוקולד לאפייה שיצאו עכשיו למדפים.
 עוגת וניל בחושה בציפוי שוקולד לבן ושקדים
החומרים לתבנית אינגליש קייק 30×10  ס"מ:
לגנאש שוקולד לבן-וניל:
150 גרם מטבעות שוקולד לבן
80 מ"ל (שליש כוס) שמנת להקצפה
1/2 כפית מחית וניל או תמצית וניל טובה
קורט מלח
לעוגת וניל בחושה ורכה:
2 ביצים L
180 מ"ל (שלושת רבעי כוס) חלב
100 מ"ל (שליש כוס ועוד כף וחצי) שמן חמניות או קנולה
150 גרם (שלושת רבעי כוס) סוכר
20 גרם (כף שטוחה) דבש
1 כפית מחית וניל או תמצית וניל טובה
קורט מלח
180 גרם (כוס ורבע) קמח
1 כפית אבקת אפייה
לציפוי שוקולד לבן ושקדים:
200 גרם מטבעות שוקולד לבן
45-60 מ"ל (3-4 כפות) שמן חמניות או קנולה
50 גרם שקדים גרוסים
קורט מלח
כלים:
תבנית אינגליש קייק או רינג 10×30 ס"מ
(אם משתמשים בחד"פ שהן צרות ונמוכות יותר אפשר גם 2 תבניות)
אופן ההכנה:
לגנאש שוקולד לבן-וניל:
1.	ממיסים יחד שוקולד לבן ושמנת במיקרוגל או על בן מארי, מערבבים לקרם חלק.
מוסיפים וניל ומלח ומערבבים. מכסים ומקררים לכ-3-4 שעות או למשל הלילה,
כך שהגנאש מקבל מרקם של ממרח שוקולד סמיך מאוד.
לעוגת וניל בחושה:
2.	מחממים תנור ל-160 מעלות בחום עליון ותחתון. משמנים תבנית אינגליש קייק 10×30 ס"מ,
ומרפדים את תחתיתה ברצועה של נייר אפייה.
3.	טורפים בקערה ביצים עם חלב, שמן, סוכר, דבש, וניל ומלח.
4.	מוסיפים לקערה קמח מעורבב עם אבקת אפייה וטורפים רק עד לקבלת בלילה חלקה –
הימנעו מטריפת יתר כדי לשמור על אווריריות העוגה.
5.	יוצקים את הבלילה לתבנית אינגליש קייק 10×30 ס"מ ואופים 40-45 דקות עד שהעוגה מקבלת גוון זהוב-שחום
וקיסם הננעץ במרכזה יוצא יבש. מצננים.
6.	מעבירים סכין צמוד לדפנות העוגה כדי לשחרר את הדפנות מהתבנית.
כשהעוגה עדיין בתבנית משטחים מעל את הגנאש הלבן ומקפיאים את העוגה לחצי שעה, כך שהגנאש מתייצב היטב.
לציפוי שוקולד לבן ושקדים:
7.	ממיסים את השוקולד הלבן במיקרוגל או על גבי בן מארי. מוסיפים שמן בהדרגה לפי הצורך עד לקבלת ציפוי דליל ומערבבים.
מוסיפים גם את השקדים הגרוסים ומערבבים להטמעה. מצננים מעט כך שהציפוי מעט יסמיך אך עדיין ישאר דליל מספיק לציפוי.
8.	הופכים את התבנית ומחלצים את העוגה בעדינות, מקלפים את נייר האפייה מהתחתית ומעבירים את העוגה לרשת אפייה נקייה
המונחת מעל לתבנית (או פשוט מניחים את העוגה על תבנית גדולה מרופדת בנייר אפייה).
9.	יוצקים את הציפוי על העוגה כך שיטפטף בטבעיות מהצדדים ויצפה את העוגה כולה.
(במידת הצורך אפשר לאסוף שאריות ציפוי מהתבנית ולהשתמש בהן שוב).
מעבירים את העוגה למקרר או למקפיא לחצי שעה-שעה כך שהציפוי יתייצב.
שומרים את העוגה בקופסה אטומה במקרר, מוציאים לטמפרטורת קצת לפני שאוכלים.

