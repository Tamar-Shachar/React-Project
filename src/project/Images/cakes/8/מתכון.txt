כמה דברים לפני שמתחילים:
צילומי הכנת המתכון-
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש–
ניתן להכין את העוגה מראש ולשמור במקפיא כשהיא עטופה היטב. את הכדורים כדאי לשמור בנפרד ולהניח על העוגה המופשרת קרוב למועד ההגשה.
מחית פיסטוק / חמאת פיסטוק-
ניתן לרכוש מחית פיסטוק בחנויות האפייה המובחרות, או להשתמש בחמאת פיסטוק שנמכרת בחנויות הטבע.
(הכוונה כאן לא לממרחים ממותקים למילוי עוגות כמו ממרח בטעם פיסטוק או קרם פיסטוק ושוקולד לבן, אלא למחית פיסטוק 100%).
המחיות מגיעות בגוונים ירוק עד חום, והעוגה תתקבל בהתאם לגוון המחית. הקפידו לרכוש מחית בגוון ירוק זית עמוק אם תרצו לקבל עוגה ירקרקה.
ללא גלוטן–
אפשר גם להכין את העוגה עם ביסקוויטים ללא גלוטן לקבלת עוגה שתתאים גם לצליאקים.
 
  עוגת מסקרפונה וכדורי פיסטוק-שוקולד לבן
החומרים:
לתחתית ולכדורי שוקולד לבן פיסטוק:
350 גרם ביסקוויטים פתי בר (או ביסקוויטים ללא גלוטן)
100 גרם פיסטוקים טבעיים (או פיסטוקים קלויים ללא מלח)
1/4 כפית מלח
230 גרם שוקולד לבן, קצוץ
120 גרם חמאה
80 גרם (4 כפות) מחית פיסטוק או חמאת פיסטוק, בטמפ' החדר
120 מ"ל (חצי כוס) חלב
1/2 כפית מחית או תמצית וניל
חופן פיסטוקים טחונים, לציפוי הכדורים (לא חובה)
לקרם מסקרפונה:
500 גרם (2 גביעים) גבינת מסקרפונה
120 גרם (כוס) אבקת סוכר, מנופה
2 כפיות תמצית וניל
360 מ"ל (כוס וחצי) שמנת להקצפה 38%
225 גרם (גביע) גבינת שמנת 25-30%
לציפוי גנאש פיסטוק:
150 גרם שוקולד לבן, קצוץ
45 מ"ל (3 כפות) שמנת להקצפה 38%
20 גרם (כף) מחית פיסטוק
לעיטור (לא חובה):
120 מ"ל (חצי כוס) שמנת להקצפה 38%
כף וחצי אבקת סוכר
כלים:
תבנית 24 ס"מ
אופן ההכנה:
לתחתית ולכדורי שוקולד לבן פיסטוק:
1.	מעבירים 300 גרם מהביסקוויטים לשקית ניילון או זיפלוק גדולה, קושרים את השקית ומרסקים בעזרת מערוך-
הקפידו שלא לרסק את כל כמות הביסקוויטים לאבקה דקה, אלא להשאיר גם שברים גסים עבור המרקם והמראה.
2.	טוחנים במעבד מזון את הפיסטוקים עם יתרת 50 גרם הביסקוויטים לפירורים דקים יחסית.
מעבירים את פירורי הביסקוויטים הגרוסים לקערה בינונית-גדולה, מוסיפים את הפיסטוקים הטחונים ואת המלח ומערבבים.
3.	ממיסים במיקרוגל או על בן מארי שוקולד לבן עם חמאה, מערבבים לתערובת חלקה.
4.	מוסיפים מחית פיסטוק וטורפים יחד (מומלץ לתת למחית הפיסטוק עירבוב טוב לפני השימוש כדי לוודא שאין גושים).
מוסיפים גם את החלב ואת הוניל ומערבבים לתערובת חלקה.
5.	יוצקים את רוטב הפיסטוק לקערת פירורי הביסקוויט ומערבבים לתערובת סמיכה.
6.	שומרים בצד כ-370 גרם מהתערובת עבור הכדורים לעיטור (בערך שליש מהתערובת ועוד כמה כפות, לא חייבים להיות מדוייקים),
מעבירים למקרר לשעה להתייצבות קלה.
7.	משטחים את יתרת התערובת בתבנית 24 ס"מ עם תחתית מרופדת בנייר אפייה ודפנות מרופדות בשקף, מעבירים בינתיים למקרר.
לקרם מסקרפונה:
1.	מקציפים במערבל חשמלי מסקרפונה עם אבקת סוכר ותמצית וניל הקצפה קצרצרה במהירות בינונית (ממש לכמה שניות),
רק עד לריכוך קל. מוסיפים את השמנת בזרם דק תוך כדי הקצפה במהירות בינונית, ממשיכים להקציף עד לקבלת קרם יציב מאוד.
(שימו לב כי ההקצפה תהיה מהירה הרבה יותר בגלל המסקרפונה, הישארו ליד המיקסר והקפידו שלא להקציף את הקרם
יתר על המידה על מנת שלא יתפרק).
2.	מוסיפים את גבינת השמנת למערבל ומקציפים בקצרה רק עד להטמעה. (ממש לכמה שניות, הימנעו מהקצפת יתר).
3.	משטחים את הקרם על תחתית הפיסטוק ומחליקים לשכבה ישרה. מעבירים את העוגה לקירור או להקפאה למשך הלילה
(במידה ורוצים לחלץ את העוגה מהתבנית כדאי להקפיא להתייצבות).
4.	מכינים מתערובת הביסקוויטים ששמרנו בצד כדורונים קטנים בקוטר של 2.5-2 ס"מ (הקפידו ליצור כדורונים קטנטנים כפי שמצוין, אחרת הם לא יספיקו לכם לציפוי העוגה). אם רוצים לגלגלים בפיסטוק טחון לציפוי. שומרים בקופסה אטומה במקרר עד להרכבה.
לציפוי גנאש פיסטוק:
1.	ממיסים יחד שוקולד לבן קצוץ ושמנת במיקרוגל או על בן מארי, מערבבים לקרם חלק. מוסיפים מחית פיסטוק ומערבבים.
2.	מצננים היטב כך שהציפוי כמעט ואינו חם למגע ומסמיך קצת אך עדיין מספיק דליל ליציקה.
3.	אם רוצים מחלצים את העוגה מהתבנית בשלב זה ומעבירים לצלחת הגשה. יוצקים את הציפוי ומשטחים על העוגה, מקררים לכמה שעות להתייצבות.
לעיטור:
1.	מקציפים במערבל חשמלי את השמנת ואבקת הסוכר לקצפת יציבה, מעבירים את הקצפת לשקית זילוף עם צנתר משונן או חלק
ומעטרים את העוגה סביב.
2.	מסדרים את כדורי השוקולד במרכז העוגה קרוב למועד ההגשה. מומלץ לעוגה לתת להתרכך טיפונת בטמפרטורת החדר לפני שאוכלים.

