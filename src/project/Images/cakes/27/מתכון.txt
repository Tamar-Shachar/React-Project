כמה דברים לפני שמתחילים:
במקרה הכינותי מראש-
לטעמי במקרה הספציפי המאפה דווקא לא היה במיטבו ביום ההכנה, אלא השתבח לאחר לילה במקרר,
כך שמומלץ להכין את המאפה יום-יומיים לפני ההגשה, לשמור במקרר כשהוא מכוסה,
ולחמם מעט לפני ההגשה כך שיהיה חמים ממש טיפונת או בטמפרטורת החדר, ואז לפדר בהרבה הרבה אבקת סוכר-
כשהוא קר ישר מהמקרר מאוד או חם מדי הוא פחות מוצלח.
רמת המתיקות-
בדומה לבלינצ'ס גבינה קלאסי של פעם, רמת המתיקות של המאפה מעודנת למדי,
זאת מאחר ואבקת הסוכר ורוטב הפרי בצד אמורים להשלים את המתיקות הכוללת וליצור מתיקות מאוזנת.
לדעתי בארוחות חג זה דווקא יתרון שיסייע ליצור מאפה שאינו מתוק מדי ויתאים לכל בני המשפחה,
גם למי שמעדיף מתיקות מעודנת מאוד.
בכל מקרה קחו בחשבון שלא מתקבלת כאן עוגת גבינה, אלא מאפה גבינתי עשיר ומתקתק עם מלית גבינתית עשירה מאוד.
לא יכולים בלי צימוקים בבלינצ'ס שלכם?
תוכלו גם להוסיף למלית הגבינה חופן גדול של צימוקים בהירים, ניתן להשרות אותם במעט רום או במים רותחים לפני לריכוך.
גירסה ללא גלוטן-
לגירסה נטולת גלוטן ניתן להמיר את הקמח במתכון לקמח ללא גלוטן בכמות שווה, כמו קמח "תמי" או קמח "כרגיל".
חשוב לומר-
המתכון נכתב עבור תנובה במסגרת פרויקט מתכוני שבועות
  מאפה בלינצ'ס גבינה משפחתי
החומרים:
למלית גבינה:
500 גרם (חבילה) גבינת כנען 5%, השף הלבן
250 גרם (גביע) גבינת מסקרפונה תנובה
100 גרם (חצי כוס) סוכר
2 כפיות קליפת לימון מגוררת
1 כף מיץ לימון סחוט טרי
כפית וחצי מחית וניל או תמצית טובה
1/2 כפית מלח
150 גרם שמנת חמוצה 27% (שמרו את היתרה לבלילת הבלינצ'ס)
2 ביצים L
לבלילת בלינצ'ס:
220 מ"ל (כוס פחות 2 כפות) חלב
50 מ"ל שמנת חמוצה 27% (שמרו את היתרה למלית)
40 גרם חמאה, מומסת ומצוננת
1 כפית תמצית וניל
3 ביצים L
15 גרם (כף וחצי) סוכר
קורט יפה מלח
140 גרם (כוס) קמח
3/4 כף אבקת אפייה
להגשה:
אבקת סוכר
רוטב אוכמניות, או- רוטב תותים , או- רוטב פירות יער (לא חובה אבל משדרג ממש)
כלים:
תבנית 33×23 ס"מ (עם דפנות בגובה של מינימום 5 ס"מ)
אופן ההכנה:
למלית גבינה:
מעבדים יחד במעבד מזון את כל חומרי המלית פרט לשמנת החמוצה ולביצים, עד לקבלת מלית כמה שיותר חלקה.
(אם יש נוזלים שהצטברו באריזת הכנען שפכו אותם החוצה קודם).
מוסיפים את השמנת החמוצה ומעבדים להטמעה. מוסיפים את הביצים ומעבדים למלית חלקה.
מעבירים את המלית לקערה נפרדת ושומרים בינתיים במקרר. (אם רוצים להכין את המלית ידנית זה גם אפשרי,
רק כדאי להעביר את גבינת הכנען קודם דרך מסננת כדי לריכוך ולקבלת מרקם חלק יותר למלית).
לבלילת בלינצ'ס:
מחממים תנור ל-180 מעלות (אני אפיתי בטורבו אבל לא חייבים). מעבדים יחד במעבד מזון את כל חומרי הבלילה
פרט לקמח ואבקת האפייה, עד לקבלת בלילה חלקה. מוסיפים את הקמח מעורבב עם אבקת האפייה
ומעבדים לבלילה חלקה. (אם רוצים גם כאן אפשר לטרוף את התערובת בעזרת מטרפה במקום).
יוצקים כמחצית מכמות הבלילה לתבנית 33×23 ס"מ משומנת מעט, מעבירים בינתיים את יתרת הבלילה למקרר.
אופים את בלילת הבלינצ'ס אופים 10 דקות עד שהשכבה מתייצבת אך עדיין נותרת בהירה.
משטחים בעדינות את מלית הגבינה על שכבת הבלינצ'ס האפויה ומחליקים לשכבה ישרה.
מטפטפים על מלית הגבינה בעדינות את יתרת בלילת הבלינצ'ס, כף אחר כף בכל פעם ומחליקים קלות לשכבה אחידה.
מעבירים לתנור ל-30-35 דקות נוספות, כך שהמאפה תפוח למראה, מקבל גוון זהוב-שחום והמלית נראה כמעט יציבה-
המאפה עלול להיסדק מעט וזה בסדר.
מכבים תנור ומניחים למאפה להצטנן בפנים ל-5 דקות, פותחים חריץ בדלת התנור ומניחים למאפה להצטנן לחצי שעה נוספת.
מוציאים לטמפרטורת החדר ומצננים היטב. מכסים ומעבירים את המאפה למקרר עד להגשה,
מומלץ לתת לו לשבת ללילה  עד יומיים לפני שאוכלים.
לפני ההגשה מחממים מעט את המאפה ומנפים מעל הרבה אבקת סוכר.
מגישים את המאפה כשהוא חמים ממש טיפונת או בטמפרטורת החדר כך שמלית הגבינה תתרכך
(כשהוא קר מאוד או חם מדי הוא פחות מוצלח).
מומלץ בחום להגיש לצד רוטב אוכמניות / תותים / פירות יער לשידרוג.

