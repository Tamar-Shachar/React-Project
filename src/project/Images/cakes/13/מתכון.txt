כמה דברים לפני שמתחילים:
במקרה הכינותי מראש-
בשל מרקם העוגה והציפוי ששומר על הלחות, העוגה שומרת על רכות ועסיסיות לכמה ימים.
לי היה נראה שטעמה אפילו משתבח וטעם הפיסטוק מתעצם, והיתה טעימה יותר יום לאחר ההכנה.
ציפוי העוגה-
קחו בחשבון שישארו לכם קצת עודפים מכמות הציפוי המצויינת במתכון,
אבל מאחר ויוצקים את הציפוי מעל לעוגה כולה והיא צריכה לזלוג מהצדדים כמות קטנה יותר לא תספיק.
את יתרת הציפוי אפשר לשמור במקרר לשימוש חוזר.
מי שחושש מתהליך ציפוי העוגה כולה, יכול גם להכין חצי כמות של ציפוי בלבד,
ולצקת אותו על העוגה כשהיא עדיין בתבנית כך שנצפה את חלקה העליון בלבד.
עניין של טעם-
אם מעדיפים ניתן גם לוותר על הטעם הפיסטוקי בציפוי, ולהמיר את כמות המחית בחמאה רכה במקום לקבלת ציפוי שוקולד לבן.
מחית פיסטוק/חמאת פיסטוק-
ניתן לרכוש מחית פיסטוק בחנויות האפייה המובחרות, או להשתמש בחמאת פיסטוק שנמכרת בחנויות הטבע
גירסה ללא גלוטן-
לגירסה נטולת גלוטן ניתן להמיר את הקמח במתכון לקמח ללא גלוטן בכמות שווה, כמו קמח "תמי" או קמח "כרגיל".
 
  עוגת שיש פיסטוק בחושה ורכה (בציפוי שוקולד לבן)
החומרים:
לעוגת שיש פיסטוק:
250 מ"ל (גביע) שמנת מתוקה
40 מ"ל (3 כפות) חלב
60 מ"ל (רבע כוס) שמן חמניות  (אפשר גם קנולה)
170 גרם (כוס פחות 3 כפות) סוכר
2 ביצים L
1 חלמון L
1 כפית תמצית וניל
¼ כפית מלח
185 גרם (כוס ושליש) קמח
כפית ורבע אבקת אפייה
60 גרם (3 כפות) מחית פיסטוק / חמאת פיסטוק, בטמפ' החדר
לציפוי שוקולד לבן-פיסטוק:
200 גרם שוקולד לבן, קצוץ
20 מ"ל (כף וחצי) שמן חמניות  (אפשר גם קנולה)
50 גרם (2 כפות וחצי) מחית פיסטוק / חמאת פיסטוק, בטמפ' החדר
50 גרם פיסטוקים טבעיים, קצוצים דק (או- שקדים גרוסים)
כלים:
תבנית אינגליש קייק 10×30 ס"מ
אופן ההכנה:
לעוגת שיש פיסטוק:
מחממים תנור ל-160 מעלות (אני אפיתי בחום עליון ותחתון, ולא בטורבו).
משמנים תבנית אינגליש קייק 10×30 ס"מ ומרפדים את תחתיתה ברצועה של נייר אפייה.
טורפים יחד בקערה גדולה שמנת מתוקה עם חלב, שמן, סוכר, ביצים, חלמון תמצית וניל ומלח לתערובת חלקה.
מנפים פנימה קמח מעורבב עם אבקת אפייה וטורפים רק עד לקבלת בלילה חלקה.
מעבירים לקערה נפרדת כשליש מכמות הבלילה, מוסיפים לה את מחית הפיסטוק
וטורפים רק עד לקבלת בלילה בגוון ירוק ויפה ובטעם פיסטוקי מודגש.
יוצקים לתבנית כמחצית מהבלילה הלבנה, יוצקים מעל את התערובת הירוקה
ומטפטפים מעל את יתרת התערובת הבהירה- התערובות ישקעו אחת לתוך השניה וזה בסדר.
משיישים קלות מעט את התערובת בעזרת קיסם או סכין.
אופים את העוגה 50-55 דקות עד שהעוגה משחימה וקיסם הננעץ במרכז העוגה יוצא יבש.
מצננים ועוברים לשלב הציפוי.
לציפוי שוקולד לבן-פיסטוק:
ממיסים את השוקולד הלבן במיקרוגל או על גבי בן מארי.
מוסיפים שמן ומערבבים. מוסיפים את מחית הפיסטוק ואת הפיסטוקים הקצוצים ומערבבים.
במידה והציפוי מתקבל סמיך מדי בשלב זה, אפשר להוסיף עוד כף שמן לדילול.
מצננים מעט כך שהציפוי טיפונת יסמיך ויהיה רק חמים למדי למגע, אך עדיין ישאר נוזלי מספיק לציפוי.
מחלצים את העוגה שהצטננה בינתיים מהתבנית, מעבירים לרשת אפייה נקייה
(או אם אין- פשוט מניחים אותה על תבנית גדולה מרופדת בנייר אפייה).
יוצקים על העוגה בעזרת מצקת את ציפוי השוקולד כך שיטפטף בטבעיות מהצדדים ויצפה את העוגה כולה.
(במידת הצורך אפשר לאסוף את שאריות הציפוי מהתבנית ולהשתמש בהן שוב).
מעבירים את העוגה למקרר או למקפיא לחצי שעה-שעה כך שהציפוי יתייצב.
שומרים את העוגה בקופסה אטומה בטמפרטורת החדר, או בימים חמים במקרר ומוציאים החוצה לפני ההגשה.

