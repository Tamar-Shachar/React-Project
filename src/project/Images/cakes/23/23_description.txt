יש משהו שובה לב בכדורי שוקולד שקשה שלא לאהוב, כילדים או כמבוגרים.
אולי זה הטעם של פעם והמרקם הרך שמחזיר אותנו למקומות מתוקים של ילדות,
אולי הזיכרונות הנוסטלגיים שמיד זורקים את המחשבות לבני משפחה אהובים ולסיטואציות מן העבר
ואולי זו פשוט קלות ההכנה שהופכת אותם לפשוטים ולמהירים כל כך לביצוע,
כך שלא צריך שום ניסיון באפייה או אפילו תנור או מיקסר כדי להכינם.

אז קבלו אותן- קוביות עוגת כדורי שוקולד לבן, קפה וקצפת!
עוגת כדורי שוקולד לבן רכה עם חתיכות ביסקוויט ובטעם קפה מעודן,
בציפוי שכבת קצפת רכה מעל, ועם קצת קצפת קפה לעיטור.

הפעם בשל מינון השוקולד הלבן שמוסיף טעם חלבי ומתיקות רבה, טעמי הקפה פה לא מתקבלים אגרסיביים מדי ואין כאן את מרירות הקפה האופיינית

הקוביות מתקבלות עשירות ומתוקות למדי וכיף לזלול אותן ליד כוס קפה טובה בקוביות קטנות.
אם גם אתם חובבי כדורי שוקולד מהילדות ועד היום, מקווה שתאהבו גם את הטוויסט הזה.