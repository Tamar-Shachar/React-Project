כמה דברים לפני שמתחילים:
במקרה הכינותי מראש-
העוגה שומרת על רכות ועסיסיות למספר ימים. ניתן לשמור אותה בקופסה אטומה בטמפרטורת החדר,
או במקרר בימים חמים ולהוציא אותה החוצה לטמפ' החדר קצת לפני ההגשה.
ניתן גם לשמור את העוגה במקפיא כולל הציפוי, לשמור בקופסה אטומה ולהפשיר בטמפרטורת החדר.
ציפוי העוגה-
הציפוי משדרג מאוד את העוגה ואת טעמיה, מי שחושש מתהליך ציפוי העוגה כולה יכול גם להכין חצי כמות של ציפוי בלבד,
ולצקת אותו על העוגה כשהיא עדיין בתבנית כך שנצפה את חלקה העליון בלבד.
קפה נמס במקום אספרסו-
השימוש באספרסו בציפוי העוגה יוצר טעם קפה מטריף במיוחד ומומלץ להכין אותו כלשונות לטעם מירבי.
למי שאין אספרסו בהישג יד, יכול גם להכין ציפוי על בסיס קפה נמס במקום מ:
200 גרם שוקולד לבן, 60 מ"ל שמן, 2 כפיות קפה מגורען מומס ב2 כפיות מים רותחים, ו-50 גרם שקדים או אגוזי לוז, גרוסים. אופן ההכנה זהה למתכון.
גירסה ללא גלוטן-
לגירסה נטולת גלוטן ניתן להמיר את הקמח במתכון לקמח ללא גלוטן בכמות שווה, כמו קמח "תמי" או קמח "כרגיל".
חשוב לומר-
העוגה פורסמה במקור בכתבת מתכוני עוגות קפה בעיתון "הארץ".
 
  עוגת שיש קפה ושוקולד לבן בחושה ורכה
החומרים לתבנית אינגליש קייק 30×10 ס"מ:
לעוגת שיש קפה:
250 מ"ל (גביע) שמנת מתוקה
40 מ"ל (3 כפות) חלב
60 מ"ל (רבע כוס) שמן חמניות או קנולה
170 גרם (כוס פחות 3 כפות) סוכר
2 ביצים L
1 חלמון L
1 כף ליקר פרנג'ליקו או אמרטו (לא חובה)
1 כפית תמצית וניל
1/4 כפית מלח
185 גרם (כוס ושליש) קמח
כפית ורבע אבקת אפייה
כף וחצי קפה נמס מגורען
1/2 כפית קקאו, מנופה
20 גרם (2 כפות) אבקת סוכר, מנופה
לציפוי שוקולד לבן ואספרסו:
200 גרם שוקולד לבן, קצוץ
30 מ"ל (2 כפות) שמן חמניות או קנולה
45 מ"ל (רבע כוס פחות כף) אספרסו חם (מנה וחצי של אספרסו קצר)
50 גרם שקדים גרוסים, או אגוזי לוז גרוסים
כלים:
תבנית אינגליש קייק 10×30 ס"מ
אופן ההכנה:
לעוגת שיש קפה:
1.	מחממים תנור ל-160 מעלות. משמנים תבנית אינגליש קייק 10×30 ס"מ.
2.	טורפים יחד בקערה גדולה שמנת מתוקה עם חלב, שמן, סוכר, ביצים, חלמון, פרנג'ליקו או אמרטו, תמצית וניל ומלח לתערובת חלקה.
3.	מוסיפים קמח מעורבב עם אבקת אפייה וטורפים רק עד לקבלת בלילה חלקה.
4.	מעבירים לקערה נפרדת כשליש מכמות בלילת העוגה, מוסיפים פנימה קפה מגורען מומס בכף וחצי של מים רותחים.
מוסיפים גם קקאו מנופה ואבקת סוכר מנופה ומערבבים קלות רק עד לבלילה בגוון אחיד.
5.	יוצקים לתבנית כמחצית מהבלילה הלבנה, יוצקים מעל את בלילת הקפה ומטפטפים מעל את יתרת התערובת הבהירה-
התערובות ישקעו אחת לתוך השניה וזה בסדר. משיישים קלות את הבלילה בעזרת קיסם או סכין.
6.	אופים את העוגה 50-55 דקות עד שהעוגה משחימה וקיסם הננעץ במרכז העוגה יוצא יבש. מצננים ועוברים לשלב הציפוי.
לציפוי שוקולד לבן ואספרסו:
7.	ממיסים את השוקולד הלבן במיקרוגל או על גבי בן מארי. מוסיפים שמן ומערבבים. מוסיפים אספרסו חם ומערבבים.
מוסיפים גם את השקדים או האגוזים הגרוסים ומערבבים להטמעה.
מצננים מעט כך שהציפוי מעט יסמיך אך עדיין ישאר דליל מספיק לציפוי (אם יהיה נוזלי מדי הוא ינזל מהעוגה).
8.	מחלצים את העוגה שהצטננה בינתיים מהתבנית, מעבירים לרשת אפייה נקייה המונחת מעל לתבנית
(או אם אין- פשוט מניחים אותה על תבנית גדולה מרופדת בנייר אפייה).
יוצקים על העוגה את הציפוי בעזרת מצקת כך שיטפטף בטבעיות מהצדדים ויצפה את העוגה כולה.
(במידת הצורך אפשר לאסוף את שאריות הציפוי מהתבנית ולהשתמש בהן שוב).
מעבירים את העוגה למקרר או למקפיא לחצי שעה-שעה כך שהציפוי יתייצב.
שומרים את העוגה בקופסה אטומה בטמפרטורת החדר, או בימים חמים במקרר ומוציאים החוצה לפני ההגשה.

