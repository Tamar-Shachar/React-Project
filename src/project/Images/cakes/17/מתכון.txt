כמה דברים לפני שמתחילים:
צילומי הכנת המתכון-
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש-
העוגה נהדרת כשאוכלים אותה למחרת ההכנה, אבל אפשר גם להכין אותה יומיים-שלושה מראש,
כמו כל עוגת גבינה כשהיא יושבת במקרר היא רק משתבחת.
אפשר גם להכין את העוגה מראש ולשמור את העוגה במקפיא בתבנית עטופה היטב או בתוך קופסה אטומה-
כולל ציפוי הלוטוס והזילופים, ולהפשיר במקרר לילה לפני שאוכלים.
במידה ורוצים לשנע את העוגה בערב החג למרחק רב, כדאי לוותר על קצפת הלוטוס מעל ולהישאר רק עם הציפוי,
כך העוגה תוכל לעבור אפילו נסיעה ארוכה במיוחד.
בלי שוקולד לבן-
לא אוהבים שוקולד לבן בעוגת הגבינה שלכם?
תוכלו גם לוותר עליו במתכון, ולהגדיל את כמות הסוכר במלית במקום ל-130 גרם.
הכנת העוגה בתבנית עגולה-
אפשר גם להכין את העוגה גם בתבנית עגולה 18-20 ס"מ,
או להכפיל את הכמויות במתכון לקבלת עוגה עגולה בתבנית 24 ס"מ.
במידה ומכינים אותה בתבנית 18-20 ס"מ, זמן האפייה צפוי להתאריך בכ-10 דקות,
במידה ומכינים עוגה גדולה בתבנית 24 ס"מ זמן האפייה של העוגה צפוי להתארך לאזור השעה וחצי
ומומלץ לצנן אותה לשעה בתנור כבוי בתום האפייה.
חשוב לומר-
המתכון נכתב עבור חוברת לוטוס לשבועות, שתתפרסם לקראת החג במגזין "לאשה"
 
  פס עוגת גבינה, שוקולד לבן ולוטוס
החומרים:
לתחתית:
100 גרם עוגיות לוטוס
30 גרם (1/3 כוס) פקאנים טבעיים טחונים (או- עוד עוגיות לוטוס)
קורט קינמון
קורט מלח
35 גרם חמאה, מומסת
לעוגת גבינה ושוקולד לבן בחושה:
250 גרם (גביע) גבינה לבנה 9%
225 גרם (גביע) גבינת שמנת 25%
200 גרם (גביע) שמנת חמוצה
65 גרם (1/3 כוס) סוכר
1 כפית מחית או תמצית וניל
קורט מלח
3 ביצים L
200 גרם שוקולד לבן, קצוץ
לציפוי:
240 גרם (כוס) ממרח לוטוס
לקצפת לוטוס (לא חובה):
250 מ"ל (גביע) שמנת להקצפה 38%
15 גרם (כף וחצי) אינסטנט פודינג וניל
100 גרם (1/2 כוס פחות כף) ממרח לוטוס, בטמפ' החדר (לא מומס)
כלים:
תבנית אינגליש קייק או רינג 10×30 ס"מ
(אם משתמשים בחד"פ שהן צרות ונמוכות יותר אפשר גם 2 תבניות)
אופן ההכנה:
לתחתית:
1.	מחממים תנור ל-150 מעלות במצב סטטי (חום עליון ותחתון). משמנים קלות תחתית תבנית אינגליש קייק 10×30 ס"מ
ומצמידים אליה רצועת נייר אפייה בגודל התחתית.
2.	טוחנים במעבד מזון את עוגיות הלוטוס עם פקאנים, קינמון ומלח לפירורים דקים ככל הניתן
(למי שאין מעבד מזון יכול גם להכניסאת העוגיות והפקאן לשקית ניילון, לקשור אותה ולרסק בעזרת מערוך לפירורים דקים).
ממיסים את החמאה במיקרוגל או על הכיריים, מוסיפים מיד פנימה ומעבדים לפירורים לחים.
3.	שופכים את הפירורים הלחים לתבנית ומהדקים היטב מטה בעזרת תחתית של כוס
(דאגו לדחוס היטב כדי שהתחתית לא תתפרק). מעבירים בינתיים למקרר עד שהמלית תהיה מוכנה.
לעוגת גבינה ושוקולד לבן בחושה:
4.	מערבבים בקערה גדולה גבינה לבנה עם גבינת שמנת, שמנת חמוצה, סוכר, וניל ומלח.
מוסיפים את הביצים ומערבבים קלות במטרפה לבלילה חלקה.
5.	ממיסים במיקרוגל או על בן מארי את השוקולד הלבן, מוסיפים לבלילה ומערבבים קלות במטרפה להטמעה.
6.	יוצקים את הבלילה על התחתית ואופים 55-60 דקות, או עד שהעוגה נראית יציבה
ומראה סימני תפיחה קלים בדפנות אך עדיין רוטטת מעט במרכז.
(העוגה נשארת באותו הגובה במהלך האפייה ולא אמורה לתפוח וזה בסדר, רק לקראת סוף האפייה
כשהעוגה מוכנה היא תראה סימני תפיחה בדפנות).
7.	מכבים את התנור ומניחים לעוגה להצטנן בתוכו לחצי שעה. פותחים קצת את דלת התנור
ומניחים לעוגה להצטנן לרבע שעה נוספת. מעבירים למקרר לכמה שעות עד לילה.
(אפשר להשאיר את העוגה בשלב זה ליומיים-שלושה נוספים לפני שאוכלים).
לציפוי:
8. מעבירים את ממרח הלוטוס לקערה קטנה ומחממים כ-10 שניות במיקרוגל או על בן מארי עד שהופך נוזלי.
(אפשר למנן את כמות הממרח ולקבוע את עובי הציפוי לפי הטעם, כאן מתקבלת שכבה עבה יחסית).
יוצקים את הציפוי על העוגה ומטלטלים קלות את התבנית כך שמצפה את העוגה לחלוטין. מקפיאים לשעה להתייצבות.
לקצפת לוטוס (לא חובה):
9.	אם רוצים לחלץ את העוגה מהתבנית מעבירים בשלב זה סכין בצמוד לדפנות,
הופכים את העוגה החוצה בעדינות רבה, מקלפים מהתחתית את נייר האפייה ומעבירים לצלחת הגשה.
(אם דפנות העוגה לא התקבלו לבנות ויפות לגמרי, ניתן גם ליישר אותן בעדינות בעזרת סכין חדה בשלב זה. אל דאגה, זה לא יפגום במרקם העוגה).
10.	מקציפים במערבל חשמלי את כל חומרי הקצפת, עד לקבלת קצפת יציבה. (הישארו ליד המערבל כדי להימנע מהקצפת יתר).
11.	מעבירים לשקית זילוף עם צנתר חלק בקוטר של 1-1.5 ס"מ ומעטרים את העוגה בתלוליות קצפת.
שומרים את העוגה במקרר עד להגשה.

