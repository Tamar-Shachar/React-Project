כמה דברים לפני שמתחילים:
במקרה הכינותי מראש-
ניתן להכין את העוגה מראש ולשמור במקפיא כשהיא עטופה היטב. את הכדורים כדאי לשמור בנפרד ולהניח על העוגה המופשרת קרוב למועד ההגשה.
הפקאנים במתכון-
הפקאנים משדרגים את טעמי העוגה ומומלץ שלא לוותר עליהם.
מומלץ להשתמש בפקאנים טבעיים או קלויים ללא מלח, אבל לא בפקאנים מסוכרים או מומלחים.
אפשר גם להשתמש באגוזי לוז במקום באותה הכמות, אך פחות מומלץ להשתמש באגוזי מלך שיעניקו מרירות.
מי שאלרגי לאגוזים, יכול להכין את התחתית עם 350 גרם ביסקוויטים בתוספת 40 גרם קוקוס טחון ו-1/4 כפית קינמון טחון במקום.
גבינת השמנת במתכון-
שימוש בגבינת שמנת חיוני להכנת המתכון- מאחר והעוגה אינה מכילה ג'לטין, גבינת השמנת עוזרת ליצור
קרם יציב מספיק שיחזיק מעל את כדורי ריבת החלב על מנת שלא ישקעו בתוך העוגה (אני השתמשתי בפילדלפיה).
מי שמעדיף יכול גם להכין את העוגה בשילוב קרם מסקרפונה במקום, כמו בעוגה הזאת.
כדורי ריבת חלב נטו-
פחות בקטע של עוגה כבדה? אפשר להכין מהתחתית גם כדורי ריבת חלב נטו, הם יהיו מעולים בפני עצמם.
חשוב לומר-
המתכון נכתב במקור במסגרת שיתוף פעולה עם גבינת פילדלפיה.
 
  עוגת גבינה עם כדורי ריבת חלב ופקאנים
החומרים:
לתחתית ולכדורי ריבת חלב ופקאן:
300 גרם ביסקוויטים פתי בר (או ביסקוויטים ללא גלוטן)
100 גרם פקאנים טבעיים (או קלויים ללא מלח)
קורט יפה מלח
80 גרם חמאה
350 גרם (כוס ועוד 2 כפות) ריבת חלב, בטמפ' החדר
45 מ"ל (3 כפות) חלב
חופן קוקוס טחון, לציפוי הכדורים
לקרם גבינה:
500 מ"ל (2 גביעים) שמנת להקצפה 38%
200 מ"ל (גביע) שמנת חמוצה 9-15% (או- גבינה לבנה)
130 גרם (כוס ועוד כף) אבקת סוכר
80 גרם (חבילה) אינסטנט פודינג וניל
2 כפיות מחית או תמצית וניל
600 גרם גבינת שמנת 24-30% (אני השתמשתי בפילדלפיה 30%)
לציפוי ריבת חלב וקצפת:
200 גרם (שני שליש כוס) ריבת חלב, בטמפ' החדר
15-30 מ"ל (כף-2 כפות) חלב
120 מ"ל (חצי כוס) שמנת להקצפה 38%
20 גרם (2 כפות) אבקת סוכר
כלים:
תבנית 24 ס"מ
אופן ההכנה:
לתחתית ולכדורי ריבת חלב ופקאן:
1.	מעבירים 250 גרם מהביסקוויטים לשקית ניילון או זיפלוק גדולה, קושרים את השקית ומרסקים בעזרת מערוך-
הקפידו שלא לרסק את כל כמות הביסקוויטים לאבקה דקה, אלא להשאיר גם שברים גסים עבור המרקם, הטעם והמראה.
שופכים את הביסקוויטים לקערה בינונית-גדולה.
2.	טוחנים במעבד מזון את הפקאנים עם יתרת 50 גרם הביסקוויטים לפירורים דקים ככל הניתן.
שופכים את התערובת לקערת הביסקוויטים, מוסיפים מלח ומערבבים.
3.	ממיסים במיקרוגל או על בן מארי את החמאה ומוסיפים אותה לקערת פירורי הביסקוויט בעודה חמה.
מוסיפים גם את ריבת החלב הרכה בטמפרטורת החדר (אם היא מוצקה ויציבה מהמקרר תנו לה גם חימום קצרצר כדי שתתרכך).
לסיום מוסיפים את החלב ומערבבים הכל יחד תוך מעיכה בכף לתערובת סמיכה.
4.	שומרים בצד 230 גרם מהתערובת (קצת יותר משליש, לא חייבים להיות סופר מדוייקים)
עבור הכדורים לעיטור העוגה ושומרים אותה בינתיים במקרר.
5.	משטחים את יתרת התערובת בתבנית 24 ס"מ עם תחתית מרופדת בנייר אפייה ודפנות מרופדות בשקף, מעבירים בינתיים למקרר.
לקרם גבינה:
6.	מקציפים במערבל חשמלי שמנת להקצפה עם שמנת חמוצה, אבקת סוכר, אינסטנט פודינג ומחית או תמצית וניל לקרם יציב.
7.	מוסיפים למערבל את גבינת השמנת ומקציפים כחצי דקה רק עד שהגבינה נטמעת ומתקבל קרם סמיך מאוד.
8.	משטחים את קרם הגבינה על התחתית ומעבירים את העוגה להקפאה ל-5-6 שעות או למשך הלילה
(במידה ורוצים לחלץ את העוגה מהתבנית כדאי להקפיא להתייצבות, לחלץ את העוגה מהתבנית ואז להפשיר במקרר).
9.	מכינים מתערובת הביסקוויטים ששמרנו בצד כדורונים קטנים בקוטר של 2.5-2 ס"מ ומגלגלים בקוקוס טחון לציפוי
(מומלץ להקפיד ליצור כדורים קטנים כמצוין על מנת שיהיו מספיק כדורים לציפוי העוגה). שומרים בקופסה אטומה במקרר עד להגשה.
לציפוי ריבת חלב וקצפת:
10.	מחממים קצרות מאוד את ריבת החלב במיקרוגל או על בן מארי כך שהופכת דלילה מספיק לציפוי אך עדיין לא חמה מאוד
(מומלץ לחמם בכל פעם ל-10 שניות, לעצור לערבב ולבדוק עד למרקם הרצוי כדי שלא לחרוך אותה).
במידה וריבת החלב שלכם סמיכה יחסית מוסיפים לה כף-שתיים של חלב לדילול.
11.	מסירים את העוגה הקפואה מהתבנית, מקלפים את השקף ויוצקים את הציפוי מעל,
אם רוצים יוצרים טפטופים מהצדדים בעזרת כפית או בקבוק לחיץ.
12.	מקציפים במערבל חשמלי את השמנת ואבקת הסוכר לקצפת יציבה, מעבירים את הקצפת לשקית זילוף עם צנתר משונן או חלק
ומעטרים את העוגה סביב. מעבירים את העוגה למקרר להפשרה.
13.	מפזרים את כדורי ריבת החלב על העוגה ממש לפני ההגשה. מומלץ לתת לעוגה להתרכך טיפונת בטמפרטורת החדר לפני שאוכלים.

