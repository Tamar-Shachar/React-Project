כמה דברים לפני שמתחילים:
במקרה הכינותי מראש-

עוגת הבסיס היא עוגת שוקולד רכה במיוחד ואפשר להכין אותה גם יום לפני ההגשה ובחורף אפילו יומיים,
ולשמור אותה כשהיא מכוסה במקום מוצל בטמפרטורת החדר.
אני הכנתי את העוגה יחד עם הציפוי וכדורי השוקולד 3 ימים מראש ושמרתי אותה מכוסה במקרר,
והיא עדיין היתה נהדרת מבחינת המרקם ביום ההגשה.
במידה ושומרים את העוגה במקרר כדאי להביא אותה לטמפרטורת החדר לפני שאוכלים, כי אז היא במיטבה.

מפל השוקולד במרכז העוגה-

יש לצקת את הגנאש למרכז העוגה ממש לפני ההגשה.
הגנאש צריך להיות בשלב זה בטמפרטורת החדר- לא נרצה שיהיה חם ונוזלי מאוד כשהוא נשפך החוצה,
כמו כן במידה ויתקרר יתר על המידה הוא יסמיך מדי ולא ייצור מפל שוקולדי נוזלי.

במידה ומכינים את העוגה לקהל מבוגר, אפשר להוסיף למפל השוקולד גם אלכוהול לתוספת טעם, כמו ברנדי, רום או ליקר תפוזים.

אני השארתי את עיגול השוקולד במרכז חשוף לגמרי, אבל מי שרוצה לשמור את הרוטב במרכז כהפתעה גמורה,
יכול גם לפזר מעל סוכריות צבעוניות, ואז אף אחד לא ידע שחבוי במרכז העוגה רוטב שוקולד נוזלי עד לרגע הפריסה.

אפיית העוגה ללא החור במרכז-

ניתן גם לוותר על החור במרכז העוגה ועל מפל השוקולד, ולהנות מעוגת שוקולד קלאסית, רכה אוורירית וגבוהה.
במקרה כזה עדיין לאפות את העוגה בתבנית 24 ס"מ, היא תתקבל גבוהה מאוד ומוצלחת גם ככה, משך האפייה עלול להתארך ב-10-15 דקות.

קופסת השימורים למרכז העוגה-

אני השתמשתי בקופסת שימורים צרה יחסית ברוחב של 7 ס"מ,
קחו בחשבון שבמידה ותשתמשו בקופסת שימורים רחבה יותר ותיצרו חור גדול יותר במרכז העוגה,
תזדקקו גם לכמות גדולה יותר של רוטב שוקולד עבור מפל השוקולד, ולא כיף לגלות את זה ברגע האחרון
בדיוק ברגע בו יוצקים את השוקולד למרכז העוגה שניה לפני ההגשה.
אם אתם לא בטוחים ורוצים לוודא מראש שהכמות מספיקה, תוכלו לצקת את רוטב השוקולד לתוך קופסת השימורים הנקייה
(חשוב שתהיה שטופה היטב היטב כדי שלא תשאיר טעמי לוואי), ולוודא שרוטב השוקולד מגיע לגובה העוגה.

כדורי שוקולד-

מתכון מומלץ לכדורי שוקולד אפשר למצוא ממש כאן.
מי שרוצה יכול גם לוותר עליהם או לזלף על העוגה תלוליות של קצפת במקום.

רמת המתיקות-
כדי שהעוגה תתאים גם לימי הולדת לקטנטנים רמת המתיקות שלה יחסית מעודנת (והיא ממילא מצופה ומעוטרת בהרבה שוקולד שמאזן).
במידה ורוצים להכין אותה ברמת מתיקות מודגשת ניתן להוסיף לבלילה עוד כמה כפות סוכר.

לגירסת פרווה-
לגירסת פרווה ניתן להמיר את השמנת החמוצה בעוגה, ואת השמנת המתוקה בציפוי ובמפל השוקולד בקרם קוקוס
(כאשר כל תוכן הפחית מעורבב, אין צורך להפריד את השומן)

טיפ קטן ממני-

קחו בחשבון שהשוקולד המומס נוזל מעבר לגבולות צלחת ההגשה,
לכן כדי להימנע מכתמי שוקולד על השולחן וסביבתו, מומלץ להניח את העוגה לפני החיתוך על נייר אפייה או מפה חד פעמית.

 

 עוגת שוקולד רכה עם מפל שוקולד חבוי
החומרים:
לעוגת שוקולד רכה:
210 גרם (כוס וחצי) קמח (או קמח ללא גלוטן)
15 גרם (כף וחצי) קקאו, מנופה
45 גרם (חצי כוס) קוקוס טחון (או- שקדים טחונים, אפשר גם קמח)
כפית וחצי סודה לשתייה
250 גרם (כוס ורבע) סוכר
120 מ"ל (חצי כוס) מים רותחים
150 גרם שוקולד מריר, קצוץ
200 גרם (גביע) שמנת חמוצה
160 מ"ל (שני שליש כוס) שמן חמניות או קנולה
1 כפית תמצית וניל
3 ביצים L, מופרדות
1/4 כפית מלח

לציפוי שוקולד:
120 מ"ל (חצי כוס) שמנת מתוקה
150 גרם שוקולד מריר

למפל שוקולד:
160 מ"ל (שני שליש כוס) שמנת מתוקה
200 גרם שוקולד מריר, קצוץ

לעיטור (לא חובה):
כדורי שוקולד

כלים:
תבנית עגולה 24 ס"מ + קופסת שימורים ריקה ברוחב 7 ס"מ ליצירת הטבעת – אופציה
או- תבנית קוגלהוף/אנג'ל קייק 24 ס"מ

אופן ההכנה:
לעוגת שוקולד רכה:
מחממים תנור ל-165 מעלות (עדיף בחום עליון ותחתון).
במידה ומשתמשים בתבנית רגילה- מרפדים תחתית ודפנות תבנית 24 ס"מ בנייר אפייה משומן.
שוטפים היטב ומייבשים קופסת שימורים ריקה, מצמידים אליה מצידה החיצוני רצועה של נייר אפייה
ומניחים במרכז התבנית לקבלת צורת טבעת (כמו כאן למשל). במידה ומשתמשים בתבנית קוגלהוף – משמנים אותה היטב.

מערבבים בקערה גדולה קמח עם קקאו מנופה, קוקוס טחון, סודה לשתייה ו-150 גרם (שלושת רבעי כוס) מכמות הסוכר.
מעבירים לקערה בינונית-קטנה נפרדת את השוקולד המריר, יוצקים עליו את המים הרותחים,
מניחים לשבת לדקה-שתיים להינמס ומערבבים לרוטב שוקולדי חלק, מצננים מעט.
יוצקים לקערה בינונית-קטנה נפרדת שמנת חמוצה, שמן, תמצית וניל ואת החלמונים וטורפים במטרפה לתערובת חלקה.

מקציפים במערבל חשמלי את החלבונים והמלח עד שמתחיל להיווצר קצף לבנבן, מוסיפים את יתרת 100 גרם (חצי כוס) הסוכר
בהדרגה ומקציפים כמה דקות לקציפה בהירה ותפוחה אך לא נוקשית מדי.

בזמן הקצפת החלבונים, יוצרים גומה במרכז קערת החומרים היבשים, מוסיפים פנימה את תערובת השמנת החמוצה
וטורפים קלות מאוד במטרפה ידנית. מוסיפים את רוטב השוקולד המריר וטורפים היטב עד לקבלת בלילה חלקה.
כשקציפת החלבונים מוכנה מקפלים אותה פנימה בהדרגה רק עד לקבלת בלילה חלקה.

במידה והשתמשתם בקופסת שימורים- ממלאים אותה בקצת קטניות יבשות כדי שתעמוד יציב במרכז התבנית
ולא תצוף בתוך הבלילה, או אם אין- במים רותחים בערך עד חציה. יוצקים את בלילת העוגה לתבנית ומעבירים בעדינות לתנור.

אופים את העוגה 40-50 דקות עד שהעוגה תפוחה ואפויה למראה וקיסם הננעץ בה יוצא יבש-
הקפידו שלא לאפות את העוגה יתר על המידה כדי שלא תתייבש מאוד אבל שימו לב שהיא אפויה דיה.
כדאי לוודא שגם מרכז העוגה הצמוד לקופסת השימורים מספיק אפוי מאחר והוא עלול להישאר רך יותר משאר העוגה.
במידת הצורך האריכו אפייה לעוד 5-10 דקות.

מצננים את העוגה לגמרי בתבנית לפני שמחלצים החוצה, במידה ומשתמשים בתבנית קוגלהוף
מצננים את העוגה 10 דקות בתבנית ואז הופכים על צלחת הגשה. שומרים את העוגה בשלב זה כשהיא מכוסה בטמפרטורת החדר.

לציפוי שוקולד:
ממיסים יחד במיקרוגל או על בן מארי את השוקולד המריר עם השמנת, מערבבים לקבלת ציפוי חלק.
מצננים היטב עד שהציפוי מסמיך אך עדיין נוזלי מספיק ליציקה. יוצקים את הציפוי על העוגה כך שמטפטף מעט מהצדדים.
כמו כן מומלץ לדאוג לצפות את החור שבמרכז העוגה בשכבה דקה של ציפוי.
לאחר ציפוי העוגה מעבירים את העוגה למקרר כשהיא מכוסה.
מומלץ להוציא את העוגה לטמפרטורת החדר כשעה לפני ההגשה.

למפל שוקולד:
ממיסים יחד במיקרוגל או על בן מארי את השוקולד המריר עם השמנת, מערבבים לקבלת ציפוי חלק.
מצננים היטב עד שהציפוי מסמיך מעט אך עדיין נוזלי מספיק ליציקה.
(במידה ומכינים את רוטב השוקולד יום קודם ושומרים במקרר- מחממים להמסה לפני מילוי העוגה,
במידה ומכינים אותו קרוב יחסית להגשה, פשוט שומרים בטמפרטורת החדר כדי שיישאר נוזלי).

מעטרים את העוגה בכדורי שוקולד או בכל עיטור אחר שרוצים.
רגע לפני ההגשה יוצקים את רוטב השוקולד למרכז העוגה, מגישים את העוגה מיד.
(מילה ממני- מומלץ להניח את העוגה לפני החיתוך על נייר אפייה או מפה חד פעמית מאחר ורוטב השוקולד
עלול לזלוג מעבר לגבולות צלחת ההגשה).