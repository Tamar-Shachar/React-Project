כמה דברים לפני שמתחילים:
צילומי הכנת המתכון–
תוכלו גם למצוא סירטון של הכנת המתכון שלב אחר שלב ממש כאן אצלי באינסטגרם
במקרה הכינותי מראש–
-כדאי לאכול את העוגה ביום ההרכבה או למחרת.
-ניתן להכין את בסיס עוגת השוקולד יום-יומיים לפני הכנת המרנג.
-ניתן להכין את העוגה גם שבוע מראש ולשמור במקפיא בקופסה אטומה- כולל הציפוי והסוכריות!
(רק שימו לב שתזדקקו לקופסה גדולה במיוחד לאיחסון כי העוגה גבוהה במיוחד).
גירסה ללא גלוטן / בכשרות לפסח–
לגירסה נטולת גלוטן או כשרה לפסח ניתן להמיר את הקמח במתכון לקמח ללא גלוטן כמו קמח תמי או קמח כרגיל
(לפסח השתמשו בקמח לל"ג כשל"פ).
  עוגת קרמבו ענק
החומרים:
לעוגת שוקולד רכה בחושה:
240 גרם (כוס ושני שליש) קמח
1 כפית יפה אבקת אפייה
1/2 כפית סודה לשתייה
70 גרם (חצי כוס) קקאו, מנופה
280 גרם (כוס ושליש + כף) סוכר
1/4 כפית מלח
200 מ"ל (שלושת רבעי כוס + כף) שמן חמניות או קנולה
2 ביצים L
5 חלמונים L (שמרו את החלבונים למרנג)
250 מ"ל (גביע) שמנת מתוקה (או קרם קוקוס לפרווה)
160 מ"ל (שני שליש כוס) מים רותחים
למרנג שוויצרי:
5 חלבונים L, בטמפרטורת החדר
300 גרם (כוס וחצי) סוכר
1/3 כפית מלח
1 כפית תמצית וניל
לציפוי שוקולד:
150 גרם שוקולד מריר, קצוץ
150 גרם שוקולד חלב, קצוץ (או- עוד שוקולד מריר)
50 גרם (רבע כוס) שמן, או לפי הצורך
סוכריות צבעוניות (לא חובה)
כלים:
תבנית 24 ס"מ
אופן ההכנה:
לעוגת שוקולד רכה בחושה:
1.	מחממים תנור ל-170 מעלות. מערבבים בקערה גדולה קמח, אבקת אפייה, סודה לשתייה וקקאו מנופה.
מוסיפים סוכר ומלח ומערבבים.
2.	יוצרים גומה במרכז התערובת, מוסיפים פנימה שמן, ביצים וחלמונים ומערבבים טיפונת במטרפה.
מוסיפים שמנת מתוקה או קרם קוקוס ומערבבים טיפונת במטרפה. מוסיפים מים רותחים וטורפים רק עד בלילה חלקה.
יוצקים את הבלילה לתבנית 24 ס"מ ואופים כ-50-65 דקות או עד שקיסם הננעץ במרכז העוגה יוצא יבש.
העוגה עלולה להיסדק מעט ולא להתקבל ישרה לגמרי וזה בסדר. מצננים היטב, אפשר גם לקרר בינתיים.
למרנג שוויצרי:
3.	מעבירים את החלבונים והסוכר לקערת מערבל חשמלי חסינת חום (או אם אין- לסיר בינוני).
מניחים את הקערה מעל לבן מארי (סיר ובו מים רותחים) על להבה בינונית, מקפידים שתחתית קערת החלבונים לא תיגע במים.
4.	מבשלים את המרנג תוך טריפה במטרפה מדי פעם במשך כ-4-6 דקות, כך שהסוכר נמס ומתקבל קצף לבן חמים למדי.
(למי שיש מדחום יכול למדוד 65-70 מעלות גג).
5.	מעבירים את הקערה למערבל החשמלי (או יוצקים את החלבונים מהסיר לקערת מערבל),
מוסיפים מלח ותמצית וניל ומקציפים 8-10 דקות למרנג יציב ומבריק.
6.	מעבירים סכין סביב דפנות העוגה ומחלצים אותה מהתבנית. מעבירים את המרנג לעוגה ומשטחים אותו לכיפה גדולה,
או משטחים בצורה חופשית על העוגה- אפשר אפילו לשטח בשכבה ישרה
(את המרנג לשטח מעל פשוט בעזרת מרית, או אם יש לכם פלטה מדורגת קטנה זה הכי נוח).
מומלץ להעביר את העוגה למקפיא לחצי שעה לפני הציפוי (או למקרר אם המקפיא מפוצץ).
לציפוי שוקולד:
7.	ממיסים את שני השוקולדים יחד במיקרוגל או עדיף על בן מארי (סיר המונח על גבי סיר נוסף ובו מים רותחים),
מוסיפים שמן לדילול עד לקבלת ציפוי דליל מספיק ומערבבים.
במידה והשוקולד חם מאוד, מצננים מעט כך שהציפוי יהיה חמים בלבד אך עדיין נוזלי.
8.	מסירים את העוגה מהמקפיא, מניחים על רשת צינון המונחת מעל לתבנית נקייה ויוצקים את הציפוי בעדינות
על העוגה כך שמצפה את העוגה כולה. אם רוצים מפזרים מיד סוכריות צבעוניות.
מעבירים את העוגה למקרר עד להגשה, או מקפיאים אם מכינים מעל ליום קודם.

