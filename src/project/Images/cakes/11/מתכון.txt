כמה דברים לפני שמתחילים:
במקרה הכינותי מראש-
העוגה הכי טעימה ביום האפייה, ומוצלחת גם יום-יומיים לאחר ההכנה.
ניתן לשמור אותה עד יומיים כשהיא מכוסה בטמפרטורת בחדר,
מעבר לכך לשמור אותה מכוסה במקרר ולהוציא לטמפ' החדר לפני שאוכלים.
תחליף לקרם הקוקוס-
טעם הקוקוס בבלילה עדין מאוד ולא משתלט ולדעתי רק משבח את טעמי העוגה,
אבל אם אתם מחפשים לו תחליף ולא איכפת לכם שהעוגה לא תהיה טבעונית תוכלו גם להכין אותה בגירסה חלבית-
ע"י המרת קרם הקוקוס בעוגה בגביע שמנת מתוקה ולהשלים את השאר בשמנת לבישול / בשמנת חמוצה,
או בגביע וחצי של שמנת מתוקה ולהשלים את היתרה בחלב.
את קרם הקוקוס בציפוי אפשר להמיר בשמנת מתוקה.
הכנה כעוגה עגולה-
אפשר להכפיל כמויות לקבלת עוגה עגולה בתבנית 26 ס"מ,
זמן האפייה עלול להתאריך לאזור 55-65 דקות בהתאם.
רמת המתיקות-
קחו בחשבון שרמת המתיקות בעוגה יחסית מעודנת, במידה ורוצים להכין אותה ברמת מתיקות מודגשת
ניתן להוסיף לבלילה עד כמה כפות סוכר, לפי הטעם.
 
  עוגת שוקולד בחושה רכה במיוחד (טבעונית!)
החומרים:
לעוגת שוקולד:
100 גרם שוקולד מריר, קצוץ
400 מ"ל (פחית) קרם קוקוס 20-22% (בטמפ' החדר)
230 גרם (כוס ושני שליש) קמח
15 גרם (כף שטוחה וחצי) קקאו, מנופה
כפית ושליש אבקת אפייה
חצי כפית סודה לשתייה
180 גרם (כוס פחות 2 כפות) סוכר
קורט מלח
10 מ"ל (2 כפיות) חומץ או מיץ לימון סחוט טרי (לא מורגש בטעמו)
לציפוי (לא חובה):
60 גרם שוקולד מריר, קצוץ
60 מ"ל (רבע כוס) קרם קוקוס 18-22% (בטמפ' החדר, את היתרה אפשר להקפיא)
סוכריות צבעוניות / קוקוס טחון / כל עיטור שאוהבים
כלים:
תבנית אינגליש קייק 10×30 ס"מ
(או 2 תבניות חד פעמיות צרות)
אופן ההכנה:
לעוגה:
מחממים תנור ל-165 מעלות (אני אפיתי בחום עליון ותחתון).
משמנים ומקמחים מעט תבנית אינגליש קייק 10×30 ס"מ.
ממיסים במיקרוגל או על בן מארי (סיר המונח על גבי סיר נוסף ובו מים רותחים) את השוקולד המריר
יחד עם 120 מ"ל (חצי כוס) מכמות קרם הקוקוס לתערובת חלקה.
מוסיפים את שארית קרם הקוקוס ומערבבים.
בקערה גדולה מערבבים יחד קמח, קקאו מנופה, אבקת אפייה, סודה לשתייה, סוכר ומלח.
יוצרים גומה במרכז החומרים היבשים, יוצקים פנימה את תערובת השוקולד המומס,
מוסיפים גם חומץ או מיץ לימון וטורפים בעזרת מטרפה רק עד לקבלת בלילה אחידה וחלקה.
יוצקים את הבלילה לתבנית ואופים 45-55 דקות, או עד שקיסם הננעץ במרכז העוגה יוצא יבש
או עם מעט פירורים לחים (בשל גובה העוגה הקפידו לבדוק בקיסם לפני שאתם מוציאים את העוגה מהתנור,
עם זאת דאגו שלא לאפות את העוגה יתר על המידה כדי שתשמור על רכות). מצננים היטב.
לציפוי (לא חובה):
ממיסים במיקרוגל או על בן מארי את השוקולד עם קרם הקוקוס ומערבבים לציפוי חלק.
מצננים מעט ויוצקים על העוגה, מעטרים בסוכריות צבעוניות או בכל עיטור שרוצים.
מעבירים למקרר לכחצי שעה להתייצבות הציפוי.
לרכות מקסימלית שומרים את העוגה מכוסה בטמפרטורת החדר עד יומיים,
ומעבר לכך במקרר ומוציאים לטמפרטורת החדר כשעה לפני שאוכלים או מחממים לפני האכילה.

